{
  "chapterNumber": 1,
  "title": "序",
  "sourceContent": {
    "paragraphs": [
      {
        "index": 1,
        "text": "聲色者，才人之寄旅；文章者，造物之工師。我思古人，如子胥吹蕭，正平撾鼓，叔夜彈琴，季長弄笛，王維為「琵琶弟子」，和凝稱「曲子相公」，以至京兆畫眉，幼輿折齒，子建傅粉，相如掛冠，子京之半臂忍寒，熙載之衲衣乞食，此皆絕世才人，落魄無聊，有所托而逃焉。猶之行百里者，車殆馬煩，寄宿旅舍已爾，其視宜春院裏畫鼓三千，梓澤園中金釵十二，雅俗之別，奚翅徑庭哉哉然是物也，雖自然之妙麗，借文章而始傳。前人如《琴》、《笛》、《洞簫》諸賦，固已分刌節度，窮極幼眇；乃至《巫山》陳蘭若之芳，《洛浦》寫瑤碧之飾，東家之子比其赤白，上宮之女狀其艷光，數行之內，若拂馨香，尺幅之中，如親巧笑，豈非筆精墨妙，為選聲之金管，練色之寶鏡乎？抑有進焉，江淹有云：「藍朱成彩，錯雜之變無窮；宮商為音，靡曼之態不極。」蛾眉豈同貌而俱動於魄？芳草寧共氣而皆悅於魂？故相其體裁，既家妍而戶媚；考其程式，亦日異而月新。假使飛燕、太真生在今時，則必不奏《歸風》之歌，播《羽衣》之舞：文君、孫壽來於此地，則必不掃遠山之黛，施墮馬之妝。何也？數不見不鮮也。客有歌於郢中者，《陽春白雪》，和者不過數人，非曲高而和寡也，和者日多，則歌者日卑。《陽春白雪》何異於《巴人下里》乎？西子捧心而顰，醜婦效之，見者卻走。其婦未必醜也，使西子交效顰，亦同嫫姆矣。由此觀之，聲色之道千變萬化。造物者有時而窮，物不可以終窮也，故受之以才。天地爐錘，鑄之不盡；吾心橐籥，動而愈出。三寸不律，能鑿混沌之竅；五色赫蹄，可煉女媧之石。則斯人者，誠宮閨之刀尺而帷簿之班、輸。天下文章，莫大乎是矣。讀笠翁先生之書，吾驚焉。所著《閑情偶寄》若干卷，用狡獪伎倆，作遊戲神通。入公子行以當場，現美人身而說法。洎乎平章土木，勾當煙花，哺啜之事亦復可觀，屐履之間皆得其任。雖才人三昧，筆補天工，而鏤空繪影，索隱釣奇，竊恐犯造物之忌矣。乃笠翁不徒託諸空言，遂已演為本事。家居長干，山樓水閣，藥欄花砌，輒引人著勝地。薄遊吳市，集名優數輩，度其梨園法曲，紅弦翠袖，燭影參，望者疑為神仙中人。若是乎笠翁之才，造物不惟不忌，而且惜其勞、美其報焉。人生百年，為樂苦不足也，笠翁何以得此於天哉！僕本恨人，幸適良宴，正如秦穆睹《鈞天》之樂，趙武聽孟姚之歌，非不醉心，仿佛夢中而已矣。"
      }
    ]
  }
}