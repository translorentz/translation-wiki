{
  "chapterNumber": 28,
  "title": "位置第二",
  "sourceContent": {
    "paragraphs": [
      {
        "index": 1,
        "text": "◎位置第二"
      },
      {
        "index": 2,
        "text": "器玩未得，則講購求；及其既得，則講位置。位置器玩與位置人才同一理也。設官授職者，期於人地相宜；安器置物者，務在縱橫得當。設以刻刻需用者，而置之高閣，時時防壞者，而列於案頭，是猶理繁治劇之材，處清靜無為之地，黼黻皇猷之品，作驅馳孔道之官。有才不善用，與空國無人等也。他如方圓曲直，齊整參差，皆有就地立局之方，因時制宜之法。能于此等處展其才略，使人入其戶、登其堂，見物物皆非苟設，事事具有深情，非特泉石勳猷，於此足征全豹，即論廟堂經濟，亦可微見一斑。未聞有顛倒其家，而能整齊其國者也。"
      },
      {
        "index": 3,
        "text": "○忌排偶"
      },
      {
        "index": 4,
        "text": "“臚列古玩，切忌排偶。”此陳說也。予生平恥拾唾餘，何必更蹈其轍。但排偶之中，亦有分別。有似排非排，非偶是偶；又有排偶其名，而不排偶其實者。皆當疏明其說，以備講求。如天生一日，複生一月，似乎排矣，然二曜出不同時，且有極明微明之別，是同中有異，不得竟以排比目之矣。所忌乎排偶者，謂其有意使然，如左置一物，右無一物以配之，必求一色相俱同者與之相並，是則非偶而是偶，所當急忌者矣。若夫天生一對，地生一雙，如雌雄二劍，鴛鴦二壺，本來原在一處者，而我必欲分之，以避排偶之跡，則亦矯揉執滯，大失物理人情之正矣。即避排偶之跡，亦不必強使分開，或比肩其形，或連環其勢，使二物合成一物，即排偶其名，而不排偶其實矣。大約擺列之法，忌作八字形，二物並列，不分前後、不爽分寸者是也；忌作四方形，每角一物，勢如小菜碟者是也；忌作梅花體，中置一大物，周遭以小物是也；餘可類推。當行之法，則有時變化，就地權宜，視形體為縱橫曲直，非可預設規模者也。如必欲強拈一二，若三物相俱，宜作品字格，或一前二後，或一後二前，或左一右二，或右一左二，皆謂錯綜；若以三者並列，則犯排矣。四物相共，宜作心字及火字格，擇一或高或長者為主，余前後左右列之，但宜疏密斷連，不得均勻配合，是謂參差；若左右各二，不使單行，則犯偶矣。此其大略也，若夫潤澤之，則在雅人君子。"
      },
      {
        "index": 5,
        "text": "○貴活變"
      },
      {
        "index": 6,
        "text": "幽齋陳設，妙在日異月新。若使古董生根，終年匏繫一處，則因物多腐象，遂使人少生機，非善用古玩者也。居家所需之物，惟房舍不可動移，此外皆當活變。何也？眼界關乎心境，人欲活潑其心，先宜活潑其眼。即房舍不可動移，亦有起死回生之法。譬如造屋數進，取其高卑廣隘之尺寸不甚相懸者，授意匠工，凡作窗櫺門扇，皆同其寬窄而異其體裁，以便交相更替。同一房也，以彼處門窗挪入此處，便覺耳目一新，有如房舍皆遷者；再入彼屋，又換一番境界，是不特遷其一，且遷其二矣。房舍猶然，況器物乎？或卑者使高，或遠者使近，或一物別之既久，而使一旦相親，或數物混處多時，而使忽然隔絕，是無情之物變為有情，若有悲觀離合於其間者。但須左之右之，無不宜之，則造物在手，而臻化境矣。人謂朝東夕西，往來僕僕，何許子之不憚煩乎？予曰：陶士行之運甓，視此猶煩，未有笑其多事多；況古玩之可親，猶勝於甓，樂此者不覺其疲，但不可為飽食終日無所用心者道。"
      },
      {
        "index": 7,
        "text": "古玩中香爐一物，其體極靜，其用又妙在極動，是當一日數遷其位，片刻不容膠柱者也。人問其故，予以風帆喻之。舟行所掛之帆，視風之斜正為斜正，風從左而帆向右，則舟不進而且退矣。位置香爐之法亦然。當由風力起見，如一室之中有南北二牖，風從南來，則宜位置于正南，風從北入，則宜位置於正北；若風從東南或從西北，則又當位置稍偏，總以不離乎風者近是。若反風所向，則風去香隨，而我不沾其味矣。又須啟風來路，塞風去路，如風從南來而洞開北牖，風從北至而大辟南軒，皆以風為過客，而香亦傳舍視我矣。須知器玩之中，物物皆可使靜，獨香爐一物，勢有不能。“愛之能勿勞乎？”待人之法也，吾於香爐亦雲。"
      }
    ]
  }
}