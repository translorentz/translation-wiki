{
  "chapterNumber": 42,
  "title": "調飲啜第三",
  "sourceContent": {
    "paragraphs": [
      {
        "index": 1,
        "text": "◎調飲啜第三"
      },
      {
        "index": 2,
        "text": "《食物本草》一書，養生家必需之物。然翻閱一過，即當置之。若留匕箸之旁，日備考核，宜食之物則食之，否則相戒勿用，吾恐所好非所食，所食非所好，曾睹羊棗而不得咽，曹劌鄙肉食而偏與謀，則飲食之事亦太苦矣。嘗有性不宜食而口偏嗜之，因惑《本草》之言，遂以疑慮致疾者。弓蛇之為崇，豈僅在形似之間哉！食色，性也，欲藉飲食養生，則以不離乎性者近是。"
      },
      {
        "index": 3,
        "text": "○愛食者多食"
      },
      {
        "index": 4,
        "text": "生平愛食之物，即可養身，不必再查《本草》。春秋之時，並無《本草》，孔子性嗜薑，即不撤薑食，性嗜醬，即不得其醬不食，皆隨性之所好，非有考據而然。孔子于薑、醬二物，每食不離，未聞以多致疾。可見性好之物，多食不為崇也。但亦有調劑君臣之法，不可不知。“肉雖多，不使勝食氣。”此即調劑君臣之法。肉與食較，則食為君而肉為臣；薑、醬與肉較，則又肉為君而薑、醬為臣矣。雖有好不好之分，然君臣之位不可亂也。他物類是。"
      },
      {
        "index": 5,
        "text": "○怕食者少食"
      },
      {
        "index": 6,
        "text": "凡食一物而凝滯胸膛，不能克化者，即是病根，急宜消導。世間只有瞑眩之藥，豈有瞑眩之食乎？喜食之物，必無是患，強半皆所惡也。故性惡之物即當少食，不食更宜。"
      },
      {
        "index": 7,
        "text": "○太饑勿飽"
      },
      {
        "index": 8,
        "text": "欲調飲食，先勻饑飽。大約饑至七分而得食，斯為酌中之度，先時則早，過時則遲。然七分之饑，亦當予以七分之飽，如田疇之水，務與禾苗相稱，所需幾何，則灌注幾何，太多反能傷稼，此平時養生之火候也。有時迫於繁冗，饑過七 分而不得食，遂至九分十分者，是謂太饑。其為食也，寧失之少，勿犯於多。多則饑飽相搏而脾氣受傷，數月之調和，不敵一朝之紊亂矣。"
      },
      {
        "index": 9,
        "text": "○太飽勿饑"
      },
      {
        "index": 10,
        "text": "饑飽之度，不得過於七分是已。然又豈無饕餮太甚，其腹果然之時？是則失之太飽。其調饑之法，亦複如前，甯豐勿嗇。若謂逾時不久，積食難消，以養鷹之法處之，故使饑腸欲絕，則似大熟之後，忽遇奇荒。貧民之饑可耐也，富民之饑不可耐也，疾病之生多由於此。從來善養生者，必不以身為戲。"
      },
      {
        "index": 11,
        "text": "○怒時哀時勿食"
      },
      {
        "index": 12,
        "text": "喜怒哀樂之始發，均非進食之時。然在喜樂猶可，在哀怒則必不可。怒時食物易下而難消，哀時食物難消亦難下，俱宜暫過一時，候其勢之稍殺。飲食無論遲早，總以入腸消化之時為度。早食而不消，不若遲食而即消。不消即為患，消則可免一餐之憂矣。"
      },
      {
        "index": 13,
        "text": "○倦時悶時勿食"
      },
      {
        "index": 14,
        "text": "倦時勿食，防瞌睡也。瞌睡則食停於中，而不得下。煩悶時勿食，避噁心也。噁心則非特不下，而嘔逆隨之。食一物，務得一物之用。得其用則受益，不得其用，豈止不受益而已哉！"
      }
    ]
  }
}