{
  "chapterNumber": 7,
  "title": "Մասն երրորդ և վերջին (2/2) — Part Three and Final: The Land of Nairi",
  "sourceContent": {
    "paragraphs": [
      {
        "index": 0,
        "text": "շրթունքները ։– «Մի՞թե դուք չէիք, հարգելի Համո Համբարձովիչ» — ասվում էր միֆական նամակում — «որ լիզում էիք իմ պնակները և բռնում իմ շուբան ամեն անգամ, երբ իմ բնակարանն էիք գալիս — և մի՞թե ձեր անզուգական դուստր Սևաչյա Պրիմադոննան չէ՞ր, որ հանգստացնում էր իմ, ծանր պաշտոնից քայքայված, ծերությունից հյուծված, վաստակած ջղերը… Իսկ ո՞վ էր, ո՞վ էր, արդյոք» .— ասվում էր ապա այդ միֆական նամակում,— «որ նայիրյան գեղեցկուհիներ էր մատակարարում գաղտնի բաժանմունքի վարիչ Անգելեևին, եթե ոչ այսօրվա «Շրջանային Կոմիսար» Սերգե Կասպարիչը, երեկվա քաղաքային բժիշկը… Իսկ ո՞վ էր ,— ասվում էր նամակում,— որ Տեղական Կոմիտեի կնիքով և «Տեղական Կոմիտե» ստորագրությամբ ահաբեկող նամակ ուղարկեց երկու տարի առաջ մեր քաղաքում հսկայական պրակտիկա ձեռք բերած բժիշկ Կարչևսկուն, որպեսզի վերջինս իսկույն ևեթ թողնի մեր քաղաքը և հեռանա սատանաների գիրկը — ո՞վ էր այդ անողը, եթե ոչ նույն ինքը, ձեր (այսինքն Մազութի Համոյի, Ե. Չ.) անզուգական բարեկամ, ներկայումս «Շրջանային Կոմիսար», Սերգե Կասպարիչը, նախկին քաղաքային բժիշկը… Եվ ո՞վ էր, որ — ասվում էր ապա այդ զարմանալի նամակում,— իր տան արտաքնոցի տախտակները թակարդի նման հարմարեցնելով օրը ցերեկով իր տան արտաքնոցում խեղդեց իր հարազատ, խելագարված կնոջը, որպեսզի ազատվի նրանից, իբր մի ավելորդ բալաստից.— ո՞վ էր, ո՞վ էր այդ ամենի դիվային հեղինակը, եթե ոչ — էլի ինքը, նույն ինքը, բժիշկ Սերգե Կասպարիչը, Ձեր"
      },
      {
        "index": 1,
        "text": "Կոմիտեի անդամը, ներկայումս «շրջանի կոմիսար» բժիշկ Սերգե Կասպարիչը… Իսկ դո՞ւք ,— դիմելով իրան՝ Համո Համբարձումովիչին՝ ասում էր ապա գավառապետը, այսինքն՝ միֆական այդ նամակը,— դուք չէի՞ք միթե, հարգելի Համո Համբարձումովիչ, որ իմ ստորադաս պաշտոնյա, շրջանի նաչալնիկ Շմերլինգի միջոցով ձեր «Լույսի» պահեստներից աբոզներով նավթ էիք ուղարկում մեր և մանավանդ ձեր դարավոր ոսոխին, անօրեններին, և ոսկիներ դիզում մեր ու ձեր եղբայրների թափած ծով արյան գնով… Դո՛ւք էիք, հարգելի Համո Համըարձումովիչ, դո՜ւք,— և իզուր եք դուք այսօր բանտ քշում ինձ, ծերուկիս, մոռանալով այն աղուհացը, որ տարիներ շարունակ վայելել եք իմ լիառատ սեղանից…» ։ Այսպիսի ահա չլսված ամբաստանություններ կային իրա — Համո Համբարձումովիչի և բժիշկ Սերգե Կասպարիշի հասցեին այդ միֆական նամակում , և մենք չենք կասկածում, որ այդ միֆական նամակը հետևանք չէր օր․ Սաթոյի փչացած ուղեղի։ Այո՛ , ես չեմ էլ կասկածում, որ այդ միֆական նամակը կարող էր այլ աղբյուր ունենալ, քան օր․ Սաթոյի փչացած ուղեղը, որ ի բնե փչացած լինելուց բացի տարիներ շարունակ կրել էր իր վրա մի ավելի ևս փչացած, ավելի քան շնական ուղեղի — պ․ Մարուքեի ուղեղի — ազդեցությունը։ Ինչևէ, ընթերցո՛ղ… Մութ ու խորհրդավոր պատմություններ էին դրանք, որ մինչև վերջ էլ ինձ, հեղինակիս համար այնպես էլ մութ մնացին ու մնացին խորհրդավոր։ Հիմա էլ, երբ այստեղ նկարագրած դեպքերից անցել են արդեն բավա"
      },
      {
        "index": 2,
        "text": "կանին տարիներ, երբ բավականին ջուր է հոսել, ինչպես ասում են, պատմության ջրաղացի անիվին, և մեր նկարագրած դեպքերից ու անձնավորություններից շատ շատերն արդեն պատմության, այսինքն անգոյության գիրկն են անցել — հիմա անգամ, ընթերցո՛ղ, երբ ես մտքով շուռ եմ գալիս, դառնում եմ ետ և աշխատում եմ վերհիշել ու հասկանալ այն ժամանակ կատարված դեպքերն ու պատմությունները — այդ դեպքերն ու պատմություններն ինձ պատկերանում են, ինչպես պղտոր մի հոսանք, մութը մի գետ, որ անցնում է հորդած և խեղդում իր դեմն առնել ցանկացող ամեն մի խթան ու արգելք։ Հիշում եմ՝ մի անգամ, երբ ես դեռ երեխա էի, հորդել էր մեր այդ նկարագրած քաղաքի գետը. գիշեր էր, երբ ես ու եղբայրս, տնից փախչելով, գնացինք հորդած գետին նայելու։ Մութն էր. կարծես մազութ էին քսել երկնքին, ու հոսել էր մազութը երկնքից և ծածկել քաղաքը, փողոցները, շենքերն ու մարդկանց։ Մենք ապրում էինք Վարդանի կամուրջի մոտերքը, Բերդի տակ, և տնից իջնելիս մենք կարծում էինք, որ կհասնենք գետափնյա փողոցը և այնտեղից կնայենք հորդած ջրին։ Բայց մենք չարաչար սխալվեցինք։ Մեր տնից դեպի հիշյալ փողոցն էր իջնում ծուռումուռ մի արահետ. դեռ նոր էինք շուռ եկել այդ քարքարոտ արահետի վերջին ոլորտը, որից հետո արահետն ուղիղ դեպի գետափնյա փողոցն էր իջնում, երբ մեր աչքերի առաջ փռված խավարի մազութը բաժանվեց երկու մասի. վերը մուգ, իսկ ներքևը բաց գույնի մազութ էր, որ հազիվ էր տարբերվում վերի մազութից։ Վարի համեմատաբար բաց գույնի մազութը − հորդած"
      },
      {
        "index": 3,
        "text": "գետն էր, ջուրը, որ լցրել էր գետափնյա փողոցն ու ծանր շնթռկել՝ լայն ու ահավոր, ինչպես մի առասպելական վիշապ։ Մի ծանր, ճնշող, դեպի իր գիրկը քաշող խոնավություն էր շնչում հորդած գետը, ու ես կպչում էի եղբորս, որ ինձ իր գիրկը քաշի, չխեղդի, կուլ չտա առասպելական այդ վիշապը։ Դեմը, բաց գույնի մազութի խոնավ գրկից ելնելով՝ իր համեմատական մուգությամբ հետզհետե լուծվելով վերի մութ մազութին՝ տեսիլանման երերում էր ահռելի մի սևություն, հսկա մի քարակույտ. Վարդանի կամուրջն էր այդ, որ սևին էր տալիս մազութանման մշուշում։ Մեր մոտ կանգնած մարդիկ վիճում էին, թե կդիմանա՞ արդյոք Վարդանի կամուրջը հեղեղած ջրի ահռելի հոսանքին, թե ոչ. կային, որ կարծում էին կդիմանա, ու կային, որ կարծում էին, թե ոչ։ Այդ միջոցին էր ահա, որ գետի վերի կողմից, ծանր ողողած հեղեղատի միջից, լսվեց զարհուրելի, սիրտ կեղեքող, անպատմելի մի ճիչ, ու ճիշտ նույն վայրկյանին սրընթաց հեղեղատի վրա երևաց փոքրի՜կ–փոքրի՜կ վախկոտի պուշ աչքի նման ահաբեկված թարթող, սրընթաց մի կրակ։ Ես ավելի պինդ սեղմվեցի եղբորս, գրկեցի նրա ոտքը. շուրջս հավաքված մարդիկ բարձրացրին մի ահախառն աղմուկ, շարժվեցին տեղերում ու, չգիտեմ ինչու, հայհոյեցին իրար. այդ ժամանակ մի վերջին անգամ ևս խոնավ հեղեղատի ծանրանիստ մազութի միջից լսվեց զարհուրելի սրտակեղեք ճիչը. վախկոտի աչքի պես ահաբեկված թարթող պուշ կրակը սրընթաց սուրաց դեպի Վարդանի կամուրջի սևասև ուրվականը — և ամեն ինչ կորավ, լռեց, սուզվեց մազութանման հեղեղատում։ Պարզվեց, որ"
      },
      {
        "index": 4,
        "text": "քաղաքի գետափնյա փողոցներից պոկված մի նավակ էր դա, որ հոսանքի մեջ ընկնելով՝ քշվել էր դեպի Վարդանի կամուրջը ։ Եղբորս կողքին կպած՝ դողալով տուն եկա ես, պառկեցի մորս կողքին — և ամբողջ գիշերը մինչև լույս իմ մանկական ուղեղի միջից ծանրանիստ ընթանում էր հորդած գետը, ուղեղիս ահաբեկված մազութում կախված՝ օրորվում էր Վարդանի կամրջի սևասև ուրվականը, ու այդ սևասև ուրվականին դիպչելով սրտակեղեք մի ճիչ էր արձակում վախկոտի աչքի պես ահաբեկված թարթող, պուշ կրակը։ Առավոտյան արթնանալիս իմ առաջին գործն այն եղավ, որ ես շնչակտուր վազեցի դեպի գետը և — о՜ զարմանք և ուրախություն, տեսա, որ գետափնյա փողոցից արդեն քաշվել էր առասպելական վիշապը. գետն իր ափերն էր մտել և հոսում էր հանդարտ, իսկ Վարդանի կամուրջը գետի մեջտեղն արքայաբար նստած չորացնում էր իր թրջած կողերը ելնող արևի պայծառ ճառագայթների ներքո…Մանկական միամտությամբ նայեցի Վարդանի կամուրջի կողերին դիպչող մթափրփուր ջրին, կարծելով, որ այնտեղ կգտնեմ որևէ հետք գիշերվա սրընթաց սահող նավակից և անգամ,— օ՜, մանկական անմեղություն,— վախկոտի պուշ աչքի նման ահաբեկված թարթող այն կրակից… Բայց ո՛չ մի հետք, իհարկե, չկար, և չէր էլ կարող լինել այդ բոլորից։ Վարդանի կամուրջն էր միայն, որ արքայաբար կուրծքը դեմ էր տվել մթափրփուր ջրերին… Մանկությանս օրերին կատարված այս ինքնին աննշան դեպքից անցել են համարյա քսանից ավելի երկար ու ձիգ տարիներ, բայց ես հիշեցի հանկարծ ինքնին աննշան այդ դեպքը՝ նա"
      },
      {
        "index": 5,
        "text": "յիրյան մեր նկարագրած քաղաքի վերոհիշյալ դեպքերն ու պատմությունները մտաբերելիս։ Իսկ պատահական բա՞ն է արդյոք, երբ մարդ այս կամ այն դեպքի կամ պատմության առիթով հիշում է մի ուրիշ, այլ դեպք կամ պատմություն։— Իհարկե, պատահական բան չէ, ընթերցող — և խորը, խորը, խորագույն իմաստ կա նման, գիտական տերմինով ասած՝ գաղափարների ասոցիացիայում , և ներկա դեպքում այդ խորագուն իմաստն ինձ համար պարզ է ավելի, քան արևի լույսը։ Եվ իրոք. իր ափերից ելած, հորդած գետ չէ՞ր միթե այն օրերում նայիրյան այդ քաղաքի կյանքը, մի կյանք, որի վրա, ինչպես հայտնի է քեզ, ընթերցո՛ղ, վաղուց հետե կախված էր մազութանման մշուշը , որը վաղուց հետե ծածկել էր, ինչպես հայտնի է քեզ, նայիրյան այդ քաղաքն ու բնակիչներին, շենքերն ու մարդկանց։ Հեղեղել էր կյանքը, ելել էր այդ օրերին իր սովորական ափերից և, թերևս, իզուր էր Կարո Դարայանը փորձել լույսի նշույլ մտցնել, վերոհիշյալ դժբախտ նավաստիի նման թարթել իր տարտամ կրակը, մազութանման մուժում ։— Օ, պիտի իմանար, պիտի հասկանար այդ Կարո Դարայանը, որ զարնվելու է իր նավակը «Վարդանի կամուրջի» արքայանիստ քարակույտին, որ վաղուց սովոր էր արդեն իր քարակերտ կուրծքը դեմ անել ամեն հոսանքի ու հեղեղատի։ Եվ ճիշտ որ. վերը նկարագրած դեպքից հետո ես հեռացա նայիրյան այդ քաղաքից և վերադարձա մի տարի անց, ու ի՞նչ. նույնն էր տպավորությունս, ճիշտ նույն տպավորությունը, որ ես ստացել էի մանկությանս օրերին՝ հորդած գետը տեսնելու գնալուս հաջորդ առավոտը. ճիշտ այն"
      },
      {
        "index": 6,
        "text": "ժամանակվա նման ես տեսա, որ համարյա թե իր սովորական ափերն է մտել նայիրյան այդ քաղաքի առօրյա կյանքի այն ժամանակ այնպես մթափրփուր հորդած, հեղեղած գետը — և նույն ակնածանքով ու ահավոր հիացմունքով ես տեսա մեր ամենահարգելի Մազութի Համոյին , որ, ինչպես գետի հորդելուց հետո Վարդանի կամուրջը , արքայակերպ կեցել էր կյանքի արդեն բավականին հանդարտած, համարյա իր ափերը մտած հոսանքի մեջտեղը և այլևս իզուր էին նրա, այսինքն Մազութի Համոյի, հասարակական դիրքի քարակերտ պատերին դիպչել փորձում արդեն իջած գետի մի քանի մանրիկ, մթափրփուր ալիքները… Բարեբախտաբար այլևս երեխա չէի ես այդ ժամանակ, որպեսզի այդ լղրճուկ (ընկ․ Վառոդյանի խոսքով ասած) ալիքների փրփուրում փնտրեի ինչ-որ նավաբեկման հետքեր։ Օր․ Սաթոն էր միայն, որ դեռ շարունակում էր տարածել քաղաքում իր անսպառ ստերն ու պրովոկացիաները, բայց էլ ո՞վ էր օր. Սաթոյին, այդ «ծամը կտրած լրբին» , կարևորություն տվողը։ Մազութի Համոն կար ու կանգնած էր էլի, ինչպես Վարդանի կամուրջը , անսաստ ու քարակերտ։ Կանգնած էր նայիրյան այդ քաղաքի ու իսկական, այո, համարյա թե մարմնացած Նայիրիի, այսպես կոչված, «գրավված վայրերի» կենտրոնում, որպես «Ընկերության» լիազոր ներկայացուցիչ, Տեղական Կոմիտեի և Քաղաքային Խորհրդի նախագահ, Զինվորական Գերագույն Ատյանի անդամ — և այլն, և այլն, և այլն,— և նրա, Մազութի Համոյի ուղեղում էլի նայիրյանն էր ու"
      },
      {
        "index": 7,
        "text": "հավիտենականը՝ արդեն մարմնավորվել սկսող երկիր Նայիրին… Շատ ջրեր էին հոսել նայիրյան այդ քաղաքի և ընդհանրապես Նայիրիի ու աշխարհի վրայով այդ մի տարվա ընթացքում, երբ ես բացակայում էի քաղաքից ու նայիրիից, և ամենանշանավորն ու կարևորն այն էր, որ այդ ջրերի հետ մեկտեղ հոսել էին նաև բանակները Նայիրիից ու այդ քաղաքից , և Նայիրին ու քաղաքը մնացել էին Մազութի Համոյին ու նայիրցիներին. երազյալը, կարծես, երկրային էր դարձել. Մազութի Համոյի ուղեղից սահելով մարմնավորվել էր կարծես երկիրը Նայիրի։ Հավաքել էր «Ընկերաթյունը» և գրավված վայրերն էր ուղարկել բազում ու անհամար նայիրյան ռազմիկներ . դարերի մուժից, մշուշից ելնելով՝ հառնել էր, վերջապես, նայիրյան կարծր ոգին , գրավել էր շեներ ու քաղաքներ. բռնել էր բերդը։ Անթիվ տարիներից, դարերից հետո վերստին նայիրյան դարձած Առաքելոց եկեղեցում նայիրյան հնամյա բարբառով աստվածահաճո պատարագ էր անում արդեն տեր Հուսիկ քահանան — Խաչագողը , ու բերդի ամենաբարձր աշտարակի վրա եռագույն դրոշ պարզած՝ Բերդի հրամանատարն էր արդեն ընկ. Վաոոդյանը ։ Քաղաքի ու շրջանի, արդեն ամբողջովին նայիրյան դարձած, դպրոցների վարիչ էր Արամ Անտոնիչը, դպրոցի (այսինքն ռեալականի) տեսուչը. իսկ Գեներալ Ալոշը , Հաջի Օնիկ էֆենդի Մանուկոֆը , կոշկակար Սիմոնը — Կլուբի մեյմունը , մանրավաճառ Կոլոպոտյանը և շատ ու շատ ուրիշ պատկառելի նայիրցիներ դարձել էին Քաղաքային"
      },
      {
        "index": 8,
        "text": "Խորհրդի անդամներ։ Մենակ Մեռելի Ենոքն էր իր տեղը մնացել. Քոռ Արութի հետ մեկտեղ նա էլի չայ ու կալբաս էր ծախում վակզալի մեյդանում,— և ոչինչ՝ գոհ էր իր վիճակից։ Մոռացանք Օսեփ Նարիմանովին . հաշտարար դատավոր Օսեփ Նարիմանովը միանգամայն լքել էր իր հաշտարար գործունեությունը և բժիշկ Սերգե Կասպարիչի հետ միասին դարձել էր Զինվորական Գերագույն Ատյանի անդամ , այսինքն մենակ ինքը, Օսեփ Նարիմանովն էր՝ անդամ , իսկ բժիշկ Սերգե Կասպարիչը — այդ Գերագույն Ատյանի նախագահն էր։ քաղաքի ու շրջանի ամենաազդեցիկ մարդը, այո՝ նույնիսկ ասողներ կային, որ ավելի ազդեցիկ , քան ինքը՝ Մազութի Համոն ։— Բայց մենք, իհարկե, չենք հավատում նման երեխայամիտ կարծիքներին։ Այսպիսով, ինչպես տեսնում եք, ամեն ինչ փոխվել էր և ընդունել միանգամայն նայիրյան կերպարանք ։ Նայիրի՛ն էր, հին, երազյալ, հավիտենական Նայիրին, որ տարիների մուժից, մշուշից ելած՝ առել էր իրական կերպարանք։ Եվ ամեն ինչ լավ էր գնում, նույնիսկ կարելի է ասել, որ կատարյալ հանգիստ ու խաղաղություն կտիրեր նայիրյան այդ քաղաքում և շրջանում, եթե չլինեին մի շարք ստոր, անպատկառ, նայիրադավաճան մարդիկ, որոնք խանգարում էին նորաստեղծ նայիրապետության հանգիստը։ Եվ ո՞վ գիտե՝ կկատարվեի՞ն արդյոք հետագա դժբախտ ու ահավոր դեպքերը, եթե չլինեին այդ ստոր, անպատկառ, նայիրադավաճան մարդիկ։ Երևակայո՞ւմ եք՝ դրանք, այդ ստոր, դավաճան, անպատկառ մարդիկ, դեմ էին «գրավված վայրերի» պաշտպանության. ինչ–որ խաղաղություն էին պահանջում այդ ստոր, դավաճան, ազգուրաց"
      },
      {
        "index": 9,
        "text": "մարդիկ , երբ դեռ չէր գետնահարված ոսոխը . ավելին՝ երբ իր վերջին հորդաները հավաքած՝ թափթփուկ բանակներով պատրաստվում էր «գրավված վայրերը» խուժել, վերստին հրի ու սրի մատնել այնքան դժվարություններով վերջապես ազատագրված երկիրը Նայիրի… Հասկանո՞ւմ եք՝ ղուշը , ինչպես ասում էր Հաջի Օնիկ էֆենդին, երկնային թռչունը եկել, իր ոտքով մեր ձեռն էր ընկել, իսկ այդ ստոր պարոնները պահանջում էին, որ մենք մեր ձեռքով վերցնենք ու բաց թողնենք այդ ղուշը ՝ — հանուն ինչի՞, կամ, ինչպես նույն Հաջի Օնիկ էֆենդի Մանուկոֆն էր ասում — անունն ի՞նչ դնենք … Օ, ոչ մի անուն չէր կարելի դնել այդ նայիրուրաց տխմարությանը, քան այն անունը, որ դրել էր Տեղական Կոմիտեն , ո՛չ «Ընկերությունն» ինքը. և այդ անունն էր, ինչպես քանիցս կրկնել ենք արդեն ի միջի այլոց — «Ազգային դավաճանություն»։ Եվ ո՞վքեր էին դրանք, և ո՞վ էր դրանց ղեկավարը.— մի քանի լղրճուկ սինլըքորներ , ինչպես ասում էր Համո Համբարձումովիչը, կամ հայվարա սանքյուլոտներ , ինչպես կարծում էր անգլիախոս Հաջի Օնիկ էֆենդին և չհասկացողին, թարգմանում ու հասկացնում, որ սանքյուլոտներ նշանակում է — անվարտիք շներ , կարծես թե վարտիքավոր շներ էլ են լինում… Եվ ո՞վ էր, ո՞վ էր, ինչպես ասացինք, դրանց ղեկավարը, կամ, ինչպես էլի նույն Հաջին էր ասում — «վերի գլուխը».— արյունարբու մի սկյութ, ռսացած մի մոնղոլ, մի գերմանական լրտես, որ պլոմբած վագոնով հայրենիք վերադարձած՝ չին զորքերու և անվարտիք ավարաներու օգնությամբ ներսերուն խլել էր արդեն իշխանությունն ու հանձնել այն"
      },
      {
        "index": 10,
        "text": "գերմանացիներին՝ այդպիսով գլուխ բերելով իր այն խոստումը, որ տվել էր արյունարբու Վիլհելմ կայսեր … Ահա՛ թե ո՞վքեր էին դրանք ու ահա թե ո՛վ էր դրանց «ամենավերի գլուխը» , այսինքն՝ ամենամեծ ղեկավարը։ Եվ, երևակայո՞ւմ եք, ընթերցող — այդ ժամանակ արդեն պարզվել էր (գոնե այդպես էր ինձ հավատացնում պ. Աբոմարշը ), որ նայիրյան այդ քաղաքում այդ սանքյուլոտների , այսինքն անվարտիք շների ղեկավարն է եղել,— հասկանո՞ւմ եք՝ սույն Հաջու խոսքերով ասած՝ այն «շանսատակ եղած» Կարո Դարայանը , որի սպանողներին զուր տեղն էր իր թանկագին ժամանակն ու անսպառ եռանդն անձնվիրաբար մսխելով՝ այնքան տենդագին որոնում ընկ. Վառոդյանը։ «— Շունը շան մահով կսատկի» — ասում էր այդ առթիվ Հաջի Օնիկ էֆենդի Մանուկոֆը, և նա, թերևս, իրավունք ուներ, որովհետև, պե՞տք է վերջապես մի կերպ արտահայտություն գտներ այդ պատկառելի նայիրցու անձնուրաց նայիրասիրությունը։ Ահա թե ո՛վ է եղել Կարո Դարայանը, ընթերցո՛ղ, իսկ մենք դեռ ցավում էինք նրա եղերական մահվան համար և անվերապահ հավատ էինք ընծայում նրա ամեն մի խոսքին։ Իսկ նրա ընկերնե՞րը. ովքե՞ր էին նրանք նայիրյան այդ քաղաքում.— առաջինը՝ Կարո Դարանյանի խորհրդավոր սպանությունից հետո քաղաքից անհայտ անհետացած պ. Մարուքեն էր, ընկ. Վառոդյանի հորջորջած այդ պ. Գրաստամատյանը, և ապա — մեզ քաջ ծանոթ «ծամը կտրած» չակերտավոր «օրիորդ» օր. Սաթոն և էլի մի քանի նման արարածներ, մի երկու հոգի, որ վակզալի մոտերքը հավաքված՝ գլխահան էին"
      },
      {
        "index": 11,
        "text": "անում վակզալի բաշիբուզուկներին , այսինքն երկաթուղային բանվորներին ու ծառայողներին և ֆրոնտից փախած դեզերտիրներին։— Ահա՛, ահա՛ ընթերցո՛ղ, թե ո՛վքեր էին նայիրյան այդ քաղաքի և նորաբողբոջ նայիրապետության հանգիստը խանգարողները, դրանք էին, այդ ստոր , նայիրուրաց , նայիրադավաճան մարդիկ, որ մրոտ , կամ, տեր Հուսիկ քահանա — Խաչագողի խոսքով ասած՝ «խլնքոտ» քթներն ամեն տեղ խոթելով՝ ջուր էին պղտորում, որ ձուկ որսան ։ Եվ դա, հասկանո՞ւմ եք (կրկնում ենք, ընթերցող, որ լավ գլխի ընկնես և հարկ եղածի չափ լավ պատկերացնես դրության ամբողջ խայտառակությունը) — և այդ ամենն այն ժամանակ, երբ գրավված վայրերը, այսինքն արդեն իրողություն դարձած նայիրյան երկիրն անցնելով՝ արդեն անկախ Նայիրի էր հայտարարել նայիրյան հայտնի հերոս, այժմ հայտնի զորավարը,— այն ժամանակ, երբ, ինչպես ասում են՝ քափ ու քրտինք կտրած՝ նայիրյան ռազմիկներ էր ուղարկում գրավված վայրերը, այսինքն երկիր Նայիրին պաշտպանելու համար, Տեղական Կոմիտեն, ոչ՝ տեղական, այսինքն նայիրյան իշխանությունը,— երբ, մյուս կողմից. արդեն ստույգ լուրեր ուներ ստացած նայիրյան իշխանությունը, որ, վերջին հորդաները հավաքած, թափթփուկ բանակներով մտադրություն ունի գրավված վայրերը խուժելու Հավիտենական Հիվանդը,— ա՛յդ ժամանակ ահա այդ ստոր, դավաճան, նայիրուրաց մարդիկ դեզերտիրություն էին քարոզում նայիրյան բանակում և խոսում էին հաշտության մասին. ո՞ւմ հետ.— հավիտենական ոսոխի ու Հավիտենական Հիվանդի, որին"
      },
      {
        "index": 12,
        "text": "նայիրցի մի ռազմիկի քացին անգամ բավական էր ,— ինչպես ասում էր Մազութի Համոն,— որպեսզի նա հավիտենապես փչեր իր շունչը, և իհարկե, կփչեր իր շունչը, եթե չլինեին այդ նայիրուրաց, ստոր, նայիրադավաճան մարդիկ …— Ո՛ւշ, շատ ուշ գլխի ընկան (և դեռ հարց է՝ գլխի կընկնեի՞ն արդյոք մյուսները, եթե չլիներ էլի նույն Մազութի Համոն) և ուշ, շա՜տ ուշ հարկ եղած խստագույն միջոցներին դիմեցին հիշյալ լրբերի վերաբերմամբ նայիրյան իշխանավորները ,— բայց թե ի՞նչ կարող էին անել այլևս նրանք, երբ արդեն մեր նկարագրած քաղաքի համարյա պարիսպների տակ էր ոսոխը, երբ, երկու օր անց, ինչպես հետագայում մանրամասն կիմանանք, դեպքերի թավալգլոր արագությամբ ընկավ նայիրյան այդ քաղաքը, և Հավիտենական ոսոխը ոտք դրեց վառվող քաղաքի մոխիրների վրա… Մենք արդեն անցնում ենք նայիրյան այդ քաղաքի և սույն այս պոեմանման վեպի վերջին դեպքերի նկարագրությանը,— և մի սուր, անողոք, դառնաթախիծ կսկիծ սկսում է ուտել մեր սիրտը. ձեռքս կրկին սկսում է դողալ, և գրությանս տառերը գրվում են ծուռ ու դողդոջ, կարծես օրորում է տողերս աներևույթ մի հողմ… Սև, մրուրոտ, արյունալի են այդ դեպքերը, որոնց նկարագրությանն անցնելու ենք հիմա, ընթերցո՛ղ, և չգիտենք՝ կարողանալո՞ւ է արդյոք մեր տկար գրիչը պատկերել այդ դեպքերն այնքան սրտակեղեք ու ահավոր, որքան սրտակեղեք ու ահավոր էին նրանք իրականում։ Մենք ավելի քան կասկածում ենք դրան, ընթերցո՛ղ, որովհետև դժվար թե մեր հնամյա արևի ներքո գտնվի մի գրիչ, որ պատկերել"
      },
      {
        "index": 13,
        "text": "կարողանա այդ վերջին դեպքերը , պատկերել այնպես, որ բիզ-բիզ կանգնեն ընթերցողի մազերը, կսկծից ու ցավից խորովվի ընթերցողի սիրտը, և այրող, այրող, այրող արցունքներ թափվեն ընթերցողի աչքերից։ Մենք չենք հավատում, որ դա կհաջողվի մեզ, ընթերցո՛ղ, և բարկությունից ու ցավից ուզում ենք դեն նետել մեր գրիչը, չգրել, չվերջացնել պոեմանման այս վեպը, որ առանց այդ էլ բավականին երկարեց,— բայց ահա իմ, հեղինակիս, ուղեղի խորհրդավոր գաղտնարանից ելնելով՝ խուժում են հոգևոր հայացքիս առջև սև, մրուրե, արյունալի դեպքեր ու դեմքեր,— և ես կրկին վերցնում եմ գրիչս՝ ընդհատված պատմությունս շարունակելու։ Այս անգամ ևս պատմությունն սկսվեց նրանից — այսինքն էլի իրանից՝ Համո Համբարձումովիչից — Մազութի Համոյից … Եվ ինչպե՞ս կարող էր իրանից, այսինքն՝ Համո Համբարձումովիչից — Մազութի Համոյից չսկսվել, երբ, ինչպես հայտնի է արդեն, ոչ միայն նայիրյան այդ քաղաքը, այլև ամբողջ Նայիրին նրա շուրջն էր դառնում, և ոչ միայն շուրջը դառնում, այլև, ինչպես գիտենք, հառել էր նրա ուղեղից՝ նրա, Մազութի Համոյի ուղեղից սահելով՝ ուղեղայինը դարձել էր, կամ համարյա թե դարձել էր երկրային . դարձել էր — համարյա փաստ … Այո՛, այս անգամ ևս սկսվեց նրանից, որ քաղաքում հանկարծ լուրեր տարածվեցին, թե Համո Համբարձումովիչ Ասատուրովը — Մազութի Համոն գրավված վայրերն է մեկնում, իբր արտակարգ լիազոր՝ տեղում դիմադրություն կազմակերպելու համար ։ Դրա հետ"
      },
      {
        "index": 14,
        "text": "զուգընթացաբար քաղաքում պտտվել սկսեցին լուրեր, թե շարժվել է արդեն ոսոխը և գալիս է նայիրյան այդ քաղաքի վրա . գալիս է սելավանման , քար ու քանդ անելով այն ամենը, ինչ որ գտնում է իր ճանապարհին։ Այսպիսի՛ ահա լուրեր պտտվել սկսեցին այդ առավոտ քաղաքում, և այս լուրերի հետ մեկտեղ, սրանց զուգընթաց՝ պտտվել սկսեցին քաղաքում — ոչ թե ուրիշ լուրեր , այլ կենդանի մարդիկ. քաղաքում պտտվող այդ ոչ թե լուրերը, այլ կենդանի մարդիկ մտնում էին տները և տներից դուրս էին բերում — ոչ թե իրեր, այլ զենքի ընդունակներին ու քշում կայարան,— քշում ֆրոնտ ։ Եվ այս ամենը կատարվում էր ոչ թե այնպես, քամու բերածով, այլ այն պատերին փակցրած սպիտակ, բայց այս անգամ նայիրատառ, և ոչ թե հայտարարությունների , այլ հրամանների հիման վրա, հրամաններ, որոնց ներքևը — о՜, զարմանալի զարմանք,— դրված էր ոչ թե ընկ. Վառոդյանի, կամ Տեղական Կոմիտեի , կամ զինվորական իշխանության , և կամ, վերջապես, իրա՝ Համո Համբարձումովիչի անունը, այլ — այդ նայիրատառ հրամանների ներքևը դրված էր — երեվակայո՞ւմ եք — ոչ թե անուն, ազգանուն, կամ հիմնարկոլթյան անուն ասենք, այլ — երեք տառ միայն , երկու Հ. և մի Դ. (Հ. Հ. Դ.)…— Եվ այդ երեք տառերի ազդեցությունն ավելի էր ուժեղ ու զարհուրելի, քան հազար—հազար թեկուզև Մազութի Համոների, կամ զանազան իշխանությանց անուններ… Մահվան սարսուռ էր փչում այդ երեք տառից — ահա՛ թե ինչ։ Երեք այդ զարհուրելի տառերով ստորագրված հայտարարությունը, ներողություն — հրամանը — սկսվում էր"
      },
      {
        "index": 15,
        "text": "«— Նայիրցինե՛ր» դիմումով. կարճ ու ազդու։ Այո՛, կարճ ու ազդու էր այդ դիմումը, ինչպես կարճ ու ազդու էր այդ դիմումի, այսինքն՝ հրամանի , ներքևի ստորագրությունը,— բայց հասկացողի համար մի ամբողջ, այո՛, մի ամբողջ տիեզերք կար այդ մի հատիկ բառում , և այս բանը հասկանում էին ոչ թե ընտրյալները միայն, ոչ թե բացառությունները, այլև ամենքը, բառացի ամենքը ,— առանց բացառության։ Ավելին՝ ոչ միայն հասկանում էին, այլև մտնում էին մեջը , այդ մի հատիկ բառի մեջ — ամենքը. սա՛ էր ահա զարմանալին։ Այո, այդ մի հատիկ բառի մեջ էին մտնում թե Համո Համբաղձումովիչը — Մազութի Համոն ինքը, թե ընկ. Վառոդյանը, թե Սերգե Կասպարիչը — բժիշկը, թե Օսեփ Նարիմանովը, թե Հաջի Մանուկոֆ էֆենդին, թե մանրավաճառ Կոլոպոտյանը, թե Մեռելի Ենոքը ու Քոռ Արութը և անգամ վակզալի բաշիբոզուկներն ու դեզերտիրները , այսպիսի ահա տիեզերական տարողություն ուներ այդ դիմումը, այդ մի հատիկ բառը, որով սկսվում էր հրամանը ։— «Նայիրցինե՛ր» — ասված էր այդ հրամանում, «Hannipal ad portas!…»։— Հենց այսպես էլ տպված էր՝ ինգլիզի լեզվով, ինչպես կարծում էին սարսափած քաղաքացիները, և թերևս սա էր պատճառներից մեկը, բացի վերոհիշյալ դիմում — մի հատիկ բառից , որ այդ հրամանը բոլոր նայիրցիների վրա թողեց մի զարհուրելի, համարյա միստիկական տպավորություն. «— Թշնամին մոտենում է մեր դարբասներին» — ասվում էր ապա այդ հրամանում,— «և ամեն մի նայիրցի պետք է պարզ հաշիվ տա իրեն, թե ի՞նչ է նշանակում այդ…» ։— «Նայիրցինե՛ր» — կրկնված էր ապա"
      },
      {
        "index": 16,
        "text": "տիեզերապարփակ դիմումն այդ հրամանում. «— Մեր չքնաղ երկիրը, դարեր շարունակ երազված և այժմ մեր զավակների հավելյալ արյունով վերջապես ձեռք բերված մեր հայրենիքը, մեր դրախտավայր Նայիրին, կանգնած է անասելի վտանգի առաջ. մոտեցել է ոսոխը և կրկին, կրկին սրի ու հրի կոխան է կամենում դարձնել մեր երկիր Նայիրին»… «— Նայիրցինե՛ր» — երրորդ անգամ դիմում էր հրամանը տիեզերքին ու ամենքին.— «— Մի բան է մնում անել այսօր ամեն մի իսկական նայիրցու՝ վերցնել զենք և ճակատ գնալ իր սեփական արյունով պաշտպանելու մեր աննման երկիրը,— ծծկեր երեխայից մինչև իննսուն տարեկան ծերունին պետք է այսօր ռազմաճակատ գնա և իր կուրծքը դեմ անի ոսոխի սվիններին և իր սրբազան արյունով փրկի անկումից ու ավերումից նվիրական հայրենիքը — մեր դրախտանման Նայիրին» ։— Եվ — «Նայիրցինե՛ր» — չորրորդ ու վերջին անգամ դիմում էր հրամանը տիեզերքին ու ամենքին — «Հասել է վճռական րոպեն և Հ. Հ. Դ. մի կոչ ունի միայն անելու իր սիրեցյալ նայիրյան ժողովրդին.— Դեպի կռի՜վ… Ի զեն, վերջի՜ն անգամ ի զեն, տառապյալ նայիրյան ժողովուրդ. Նայիրին վերջին անգամ կանչում է քեզ։ Եվ թող հեռանան մեր ճանապարհի վրայից վախկոտներն ու թուլամորթները, թող վտարվեն, անարգանքի սյանը գամվեն բոլոր նրանք, ովքեր այս ճակատագրական վայրկյանին իրենց անձնական կաշին ավելի բարձր կդասեն, քան նայիրասիրական վեհ գաղափարը։ Հ. Հ. Դ. հայտնում է սրանով, որ տեղնուտեղը հրացանազարկ են արվելու բոլոր նրանք, ովքեր փորձ կանեն իրենց ողորմելի կաշին"
      },
      {
        "index": 17,
        "text": "փրկելու համար ռազմաճակատ չգնալ, կամ փախչել ռազմաճակատից։ Այդ է պահանջում մեզնից այսօր հայրենիքը, այդ է պահանջում այսօր մեր նվիրական Նայիրին։ Օն, ուրեմն՝ ի զե՜ն, նայիրցինե՜ր — դեպի ռազմաճակատ…»։ Այսպես էր վերջանում հրամանը, և ապա գալիս էին վերոհիշյալ երեք տառերը — Հ. Հ. Դ. ։— էլ կարո՞ղ է արդյոք զարմանալի թվալ, որ այդ հայտարարությունը, ներողություն, հրամանը բոլոր քաղաքացիների վրա թողեց մի անասելի, շշմեցնող, զարհուրելի տպավորություն։ Այնպիսի մի անասելի իրարանցում ընկավ քաղաքում, որ, ինչպես կասեր Մեռելի Ենոքը՝ «մերը մանուկը մոռացավ». ժաժք եղավ կարծես, կարծես եկավ ահեղ դատաստանի օրը ։ Եվ, եթե ճիշտը կուզեք, հենց այդ օրվանից էլ պետք է հաշվել Երկրի Նայիրի և այդ քաղաքի վախճանի սկիզբը. և դա ոչ թե վերոհիշյալ հրամանի պատճառով, այլ այն, մեզ համար միանգամայն հասկանալի, իսկ այլ քաղաքացիների համար այնպես էլ անհասկանալի մնացած պատճառով, որ Մազութի Համոն, թեկուզ և ժամանակավորապես, թողեց իր հայրենի քաղաքը . իսկ ի՞նչ կարող էր անել այդ քաղաքն առանց Մազութի Համոյի, այսինքն՝ առանց այն առանցքի, որի շուրջը դառնում էր քաղաքը։ Պարզաբանենք մեր միտքն օրինակով։ Օրինակ՝ «Ո՞րն է ֆայտոնի նպատակը» — հարցնում է մի անգամ Քոռ Արութին Մեռելի Ենոքը. բայց Քոռ Արութը չի իմանում, և քանի որ Քոռ Արութը չի իմանում՝ իր տված հարցին պատասխանում է ինքը, Մեռելի Ենոքը. «— Ֆայտոնի նպատակը օսն է» ։— Այսպես է պատասխանում իր դրած հարցին Մեռելի Ենոքը ու պար"
      },
      {
        "index": 18,
        "text": "զաբանում հետո.— «Էնիկ որ չեղնի - ֆայտոնը չի էրթա» ։— Եվ մենք միանգամայն համամիտ ենք Մեռելի Ենոքին։— Այդպես էլ տվյար դեպքում։ Երևակայեցե՛ք, ընթերցո՛ղ, որ, ինչպես նայիրյան այդ քաղաքը, այնպես էլ ամբողջ Նայիրին, Մեռելի Ենոքի տերմինով ասած՝ մի հսկա «ֆայտոն» է, իսկ Համո Համբարձումովիչը — Մազութի Համոն՝ նրա «օսը» . է, ի՞նչ կարող է անել «ֆայտոնը» , այսինքն նայիրյան այդ քաղաքը, կամ ամբողջ Նայիրին, առանց «օսի» — այսինքն Համո Համբարձումովիչի — Մազութի Համոյի։ Հարցնում ենք՝ ի՞նչ կարող է անել։ Պատասխանը մեկն է.— ոչինչ ու ոչինչ։— Կքանդվի, տեղում կմնա՝ կփտի ու կթափվեն մասերը, ինչպես քայքայվող դիակի մասեր։ Եվ այս հանգամանքն ավելի պարզ ու հասկանալի կլինի, եթե հիշենք, որ Մազութի Համոն ոչ միայն «օսն» էր նայիրյան այդ քաղաքի, այլև հոգին ։ Դե երևակայեցեք հիմա մարմնի դրությունը՝ առանց հոգու. ի՞նչ կլինի մարմինը, եթե հեռանա հոգին։— Սրա էլ պատասխանը մեկն է.— կքայքայվի, կտարալուծվի, մարմին կազմող քիմիական տարրերն ամենքը մի կողմ կփախչեն ու կմնա ի՞նչ, ոչինչ. կմնա — մահ, մոռացության մշուշ — բաց տարածություն ։ Եվ նույնը, ճիշտ նույնը կատարվեց նայիրյան այդ քաղաքի, ապա և ամբողջ Նայիրիի հետ, հենց որ Մազութի Համոն թողեց այդ քաղաքը և գրավված վայրերը գնաց՝ տեղում դիմադրություն կազմակերպելու… Մե՜ծ, մե՜ծ, անասելի սխալ էր Մազութի Համոյի բացակայելը քաղաքից. հետո, երբ նա վերադարձավ գրավված վայրերից — արդեն ուշ էր,"
      },
      {
        "index": 19,
        "text": "քայքայվել էր արդեն քաղաքի մարմինը և ոչ մի հոգի չէր կարող այլևս կենարար շունչ փչել ու վերստին գոյություն պարգևել այդ քայքայված մարմնին։ Ավելին՝ հետո, երբ Մազութի Համոն վերադարձավ արդեն գրավված վայրերից, ոչ միայն ի վիճակի չեղավ կենարար շունչը փչել քայքայվող քաղաքի սառած երակների, այլև շուտով ստիպված եղավ փչել իր սեփական շունչը , փչել հավիտյան ու անդարձ , փչել — ընդմիշտ… Եվ նրա հետ միասին իրա շունչը փչեց երազյալն ու հավիտենականը՝ երազյալ ու հավիտենական, իրա, Մազութի Համոյի հանճարեղագույն ուղեղից դեպի երկրայինն ու գոյացյալը ձգտող, համարյա գոյացած Նայիրին… Համոզված, այո՝ խորին համոզմունքով մենք կարող ենք ասել, որ գուցե իսկի էլ տեղի չունենային թավալգլոր արագությամբ Մազութի Համոյի գնալուց հետո նայիրյան այդ քաղաքում կատարված դեպքերն ու իրողությունները, եթե Մազութի Համոն չհեռանար քաղաքից.— երկրորդ, բայց առաջինից ավելի կարևորագույն սխալն էր այս, որ Մազութի Համոն ինքը, մասամբ և ամբողջ «Ընկերությունը» կատարեցին այդ ժամանակ.— առաջին սխալը, ինչպես մասամբ արդեն գիտենք, այն ստոր , նայիրուրաց , նայիրադավաճան մարդկանց հանդեպ խստագույն միջոցների չդիմելն էր ժամանակին, իսկ երկրորդ, և, ինչպես ասեցինք, ամենակարևորագույն սխալը — Մազութի Համոյի քաղաքից հեռանալը։ Այո՛, Մազութի Համոն չպետք է հեռանար քաղաքից, բայց նա, ինչպես տեսնում եք, հեռացավ, և անսպասելի, եղերական, ահասարսուռ դեպքերն ու իրողությունները, նայիրյան այդ քաղաքի"
      },
      {
        "index": 20,
        "text": "վերջին դեպքերն ու իրողությունները, իրար հաջորդեցին, ինչպես ասացինք՝ թավալգլոր արագությամբ… Մազութի Համոյի քաղաքից հեռանալու օրը, ինչպես արդեն գիտենք, քաղաքում լույս տեսավ վերոհիշյալ զարհուրելի, համարյա միստիկական տպավորություն թողնող, հայտարարությունը, այսինքն հրամանը։ Եվ դրա հետ մեկտեղ, ինչպես գիտենք, քաղաքում պտտվել սկսեցին — ոչ թե լուրեր, այլ կենդանի մարդիկ , որոնք մտնում էին տները և հանում տներից — ո՛չ թե իրեր, այլ զենքի ընդունակներին ։ Բացի այս՝ ընկեր Վառոդյանը կայարանում կանգնեցրել էր մարդիկ, արտակարգ փափախավորներ , որոնք խստիվ արգելում էին հեռանալ քաղաքից։ Սխալվեցինք, սկզբում դեռևս թույլատրվում էր քաղաքից հեռանալ, բայց — միմիայն կանանց ու երեխաներին . և ահա սկսվեց նրանից, որ քաղաքից հեռանալ սկսեցին կանայք ու երեխաները։ Եվ զարմանալին այն է, որ մի շարք այլափոխություններ տեղի ունեցան նայիրյան այդ քաղաքում այդ օրերին. քաղաքում խոսում էին, որ, վերին հրաշքով, կնոջ կերպարանք են ստացել մի շարք պատկառելի նայիրցիներ, ինչպես, օրինակ՝ պ. Աբոմարշը , կոշկակար Սիմոնը — Կլուբի մեյմունը , մանրավաճառ Կոլոպոտյանի երիտասարդ տղան և ուրիշ շատ շատերը.— բայց հավատացնում եմ, ընթերցող, որ այստեղ ոչ մի հրաշք չկար , պարզապես բռնել էին դրանց կայարանում կանգնած արտակարգ փափախավորները — կանացի շորերով , ահա՛ և ամբողջը։ Ի՞նչ հրաշքով, չգիտենք, բայց այդ պատ"
      },
      {
        "index": 21,
        "text": "կառելի նայիրցիներն ազատվեցին գնդակահարությունից. ավելին՝ շուտով իմացվեց, որ նրանք բոլորն էլ անհոգ թռչունների նման թափառում են, թեպետև Նայիրիից դուրս գտնվող, բայց համարյա նայիրյան , չքնաղագույն մի քաղաքի լազուր երկրնքի ներքո և նույնիսկ զարմանում են, որ մնացած նայիրցիները չեն հետևում իրենց գեղեցիկ օրինակին… «Չե՞ն հետևում…»։ Բայց ո՞նց հետևեին, երբ քաղաքի պատերից, օր օրի ետևից, շշմած քաղաքացիների գլխներին էին թափվում մեկը մեկից զարհուրելի, մեկը մեկից անողոք ու սարսափ տարածող հրամաններ, այնպես որ ի վերջո քաղաքի խեղճ բնակիչները զարհուրում էին քթները բարձրացնել և չէին էլ բարձրացնում, որպեսզի իրենց այդ պատկառելի, նայիրյան քթներով չդիպչեն որևէ զարհուրելագույն հրամանի։ Ինչպե՞ս, ինչպե՞ս կարող էին հետևել պ․ Աբոմարշի և ընկերների օրինակին սարսափած նայիրցիները, երբ շուտով, ընկ. Վառոդյանի մի նոր խստագույն հրամանով, արգելվեց քաղաքից հեռանալ անգամ կանանց ու երեխաներին , որպեսզի, ինչպես ասված էր ընկ․ Վառոդյանի հրամանում,— «խուճապ չառաջանա»։ «Թշնամին պարտված է» — ասվում էր ապա այդ հրամանում,— «և բոլորը կարող են հանգիստ տեղները նստեն» ։— Դե եկեք ու ընկ. Վառոդյանի այսպիսի հրամաններից հետո հետևեք պ. Աբոմարշի և ընկերների գեղեցիկ օրինակին… Բայց բանն այն է, որ չնայած ընկ. Վառոդյանի ու մյուսների խստագույն հրամաններին, չնայած կայարանում կանգնած արտակարգ փափախավորներին , որոնց ձեռքին էր իրապես գտնվում այդ ճակատագրական"
      },
      {
        "index": 22,
        "text": "օրերին քաղաքի բանալին,— չնայած այդ ամենին՝ քաղաքի բնակչությունն օր օրի ետևից նոսրանում էր ու նոսրանում, և նոսրանում էին ամենից առաջ քաղաքի վարի, այսինքն կենտրոնական թաղերը։ Ո՞նց, ինչպե՞ս, ի՞նչ հրաշքով, չգիտենք, բայց վաղուց արդեն առանց Նունուֆար հանըմի ու իր, արդեն 18֊ը տարեկան դարձած, «պզտիկի» էր իր ամենօրյա չորբան խմում Հաջի Օնիկ էֆենդի Մանուկոֆը, և վաղուց արդեն նույն այդ դառը մենակությանն էր ենթարկված Արամ Անտոնիչը , դպրոցի տեսուչը (այժմ քաղաքի ու շրջանի բոլոր նայիրյան դպրոցների վարիչը)։ Եվ նույն այդ դառնադառը մենակության վիճակին էին վաղուց արդեն ենթակա թե՛ Օսեփ Նարիմանովը, թե՛ Գեներալ Ալոշը, թե՛ տեր Հուսիկ քահանա — Խաչագողը,— բոլո՛րը, բոլո՛րը, բոլոր պատկառելի նայիրցիները՝ Ալեքսանդրյանի ու Լորիս-Մելիքյանի բնակիչները։ Ասենք բացառություններ էլ, իհարկե, կային, ու այդ տխուր բացառությունների մեջ էին Տելեֆոն Սեթոն , Մեռելի Ենոքը , Քոռ Արութը , հայտնի ճաշարանատեր Բոչկա Նիկոլայը և շատ ու շատ նման, թեկուզ և Ալեքսանդրյանի ու Լորիս-Մելիքյանի վրա խանութ ունեցողները, բայց էապես հասարակ, մանր–մունր մարդիկ։ Սրանք բոլորն էլ իրենց ընտանեկան հարկի ներքո դեռևս վայելում էին ընտանեկան կյանքի բոլոր քաղցրությունները։ Իսկ ինչ վերաբերում է վերի թաղերի, այսինքն Բերդի և Առաքելոց եկեղեցու թաղերի բնակիչներին՝ դրանք բոլորն էլ տեղները նստած էին մնացել, և ընկ. Վառոդյանի հրամաններին հետևելով՝ նստած էլ մնում էին, որպեսզի խուճապ չառաջացնեն ։ Բայց շա՞տ բան էր կախված"
      },
      {
        "index": 23,
        "text": "այդ վերի թաղերի բնակիչներից, այդ «բռի անասուններից» , ինչպես անվանում էր նրանց վարսավիր Վասիլը, որը, ի դեպս, վաղուց արդեն փակել էր իր հռչակավոր վարսավիրանոցը և ռազմաճակատ էր գնացել, ուր, ընկ․ Վառոդյանի կողմից նշանակված լինելով՝ մթերքներ էր հայթայթում նայիրյան բանակին։ Թե ինչո՞վ բացատրրել վարսավիր Վասիլի այս տարօրինակ քայլը — չգիտենք, սակայն այդ բանն ավելի քան լավ գիտեր Հաջի Մանուկոֆ էֆենդին, որ նույնպես «հայթայթող» էր, բայց ոչ թե «փինթի» , ինչպես վարսավիր Վասիլը, այլ — խոշոր, անգամ ամենախոշոր, խոշորագույն «հայթայթող» ։ Այո՛, նոսրացել էր քաղաքի բնակչությունը, սակայն այս նոսրացումն հարկավոր է հասկանալ ոչ թե քանակի, այլ որակի իմաստով. քաղաքից հեռացել էին արդեն ամենապատկառելի քաղաքացիների ընտանիքները, բայց դրանց տեղը շրջանի գյուղերից քաղաք էին թափվել հազարավոր նոր ընտանիքներ, որոնք լցրել էին փողոցները սայլերով, եզներով, կովերով, երեխաներով և տնային այլ անասուններով , բացի տղամարդկանցից, որոնց վաղուց արդեն ռազմաճակատ էին ուղարկել ընկ․ Վառոդյանի արտակարգ փափախավորները։ Քաղաքի որակն էր փոխվել ամբողջովին — ահա՛ թե ինչ․ ու փոխվել էր քաղաքի տեսքը։ Եվ այս հանգամանքը մեծ մտահոգություն էր պատճառում ընկ. Վառոդյանին, բայց, չնայած նրա մի շարք ավելի քան խստագույն հրամաններին— այնպես էլ չհաջողվեց շրջանից փախած այդ «վախկոտ ոչխարներին» իրենց տեղերն ուղարկել. նրանք չգնացին, չնայած անգամ նրան, որ ընկ․"
      },
      {
        "index": 24,
        "text": "Վառոդյանի արտակարգ փափախավորները քանիցս փորձեցին մտրակային լեզվի փոխել ընկ. Վառոդյանի հրամանների նայիրյան քաղցր լեզուն։ Չօգնեց, ոչինչ չօգնեց, դրանք մնացին քաղաքում, անբան անասունների նման թափված մնացին նայիրյան չքնաղ այդ քաղաքի ոչ այնքան էլ չքնաղ փողոցներում ու լցրին այդ ոչ այնքան էլ չքնաղ փողոցներն իրենց ահռելի գարշահոտությամբ։— Երևակայո՞ւմ եք՝ հենց այդտեղ նայիրյան չքնաղ այդ քաղաքի ոչ այնքան էլ չքնաղ փողոցներում էլ նրանք ուտում էին ու քնում և կատարում իրենց բոլոր բնական առաքումները ։ Բայց ընկ. Վառոդյանին ջղայնացնողը գերազանցապես այն էր, որ դեզերտիրների կատարյալ բույներ էին դարձել փողոցներում, բակերում ու այգիներում թափված մարդկային այդ գարշահոտ կույտերը, ռազմաճակատից փախչում էին ռազմիկները և պահվում դրանց մեջ, դրանց սայլերի արանքում, վերմակների տակերը և նույնիսկ իրենց կանանց ու մայրերի փեշերում ։ Եվ ընկ. Վառոդյանի արտակարգ փափախավորները, իրենց ամոթխածությունը մի կերպ զսպելով՝ շատ անգամ ստիպված էին լինում դեզերտիրներ որոնել… շրջանից փախած այդ կանանց փեշերում ։ Բայց այս բոլորը դեռ էլի ոչինչ, մի կերպ կարող էր հարթվել, սակայն քաղաքի մեծագույն դժբախտությունն այն եղավ, որ մի գեղեցիկ օր էլ ընկ. Վառոդյանը և Սերգե Կասպարիչը նկատեցին, որ քաղաքում փակվել են համարյա բոլոր խանութները ։ Ընկ. Վառոդյանը և Սերգե Կասպարիչը, որ Մազութի Համոյի գնալուց հետո նրա տեղակալն էր Տեղական Կոմիտեում և Քաղաքային"
      },
      {
        "index": 25,
        "text": "Խորհրդում , շուտափույթ կերպով մի հրաման արձակեցին, որ խանութները բացվեն. բայց, ավաղ, խանութները չբացվեցին, իսկ ժողովուրդը մթերք էր ուզում — չայ, սապոն, նավթ, լուցկի և էլի հազար ու մի նման զահրումար ։ Տեսնելով, որ անելանելի է դրությունը, Քաղաքային խորհրդում մի ինչ-որ վերի թաղեցի հարց բարձրացրեց, որպեսզի խանութներից մի քանիսը ջարդեն, և Քաղաքային Խորհուրդը ինքը վաճառել սկսի այդ խանութների ապրանքները։ Ինչպես և կարելի էր սպասել, առաջարկն ընդունվեց միաձայն ։ Բայց ցավալին այն է, որ երբ ջարդեցին խանութները — դուրս եկավ, այսինքն ոչինչ էլ դուրս չեկավ խանութներից — խանութները դատարկ էին, ինչպես Քոռ Արութի ձախ աչքը … Հարց՝ ո՞ւր էին այդ խանութների ապրանքները։ Պատասխան՝ չկային — և ուրիշ ոչինչ։ Եվ այն էլ ոչ միայն ապրանքները չկային, այլև իրենքն — ապրանքների տերերը . զարմանալի հրաշքով վերացել էին նրանք նայիրյան այդ քաղաքից, չնայած կայարանում կանգնած արտակարգ փափախավորներին ։ Գուցե ռազմաճակա՞տ էին գնացել նրանք, կարող է հարցնել ընթերցողը. բայց մենք ստույգ տեղեկություններ ունենք, որ նրանք այնտեղ չէին։ Եվ սա էլ, այս ամենն էլ դեռ հեչ, եթե չլիներ քաղաքը և ռազմաճակատը քայքայող ամենամեծ չարիքը, որի մասին քանիցս թեթևակի հիշատակեցինք,— դեզերտիրությունը ։ Ամեն առավոտ տներից ու փողոցներում թափված մարդակույտերից, սայլերի արանքից և նույնիսկ կանանց փեշերի տակից հազարներով հանում էին ու ռազմաճակատ ուղարկում դեզերտիրների հարյուրավոր խմբեր,— բայց գիշերը, մութն ընկնելուն"
      },
      {
        "index": 26,
        "text": "պես, նրանք կրկին փախչում ու քաղաք էին վերադառնում բազմաթիվ խմբերով, և հաջորդ առավոտ ընկ. Վառոդյանի արտակարգ փափախավորների կողմից էլի ճակատ քշվում, որ մութն ընկնելուն պես նորից վերադառնան քաղաք։ Չարիք էր, անասելի չարիք, նայիրյան խայտառակություն։ Ի՜նչ միջոցներ ասես, որ ձեռք չէին առնում անասելի այդ չարիքի առաջն առնելու համար Զինվորական Գերագույն Ատյանի նախագահ բժիշկ Սերգե Կասպարիչը և Բերդի հրամանատար ընկ. Վառոդյանը. սրանց հրամանով՝ ծեծի, հրապարակային ամբաստանության, թքի ու մրի էին ենթարկվում այդ նայիրադավաճան լրբերը, բայց չէր օգնում ոչինչ, դրությունը նույնն էր մնում, նորից փախչում էին ռազմաճակատից, ինչպես սարսափած ոչխարներ, և ընկ. Վառոդյանի արտակարգ փափախավորների կողմից նորից ճակատ էին քշվում թքելով ու մրելով ։ Պարզ է, որ այսպես չէր կարող շարունակվել. հարկավոր էր գերագույն միջոցի դիմել, բայց այդ գերագույն միջոցին դիմելուց առաջ հարկավոր էր գտնել չարիքի արմատը։ Եվ չարիքի արմատը գտնվեց, և այդ չարիքի արմատը գտնողը, այսինքն ոչ թե գտնողը, այլ այդ արմատի վրա առաջին անգամ մատ դնողը էլի՛ ինքն էր, նույն ինքը՝ հանճարեղագույն Մազութի Համոն, որ համապատասխան բովանդակությամբ գրություն էր ուղարկել ռազմաճակատից։ Այո, նա՛ էր էլի, էլի նույն հանճարեղագույն Մազութի Համոն, որ իր վճռական մատը վերջապես կարողացավ դնել չարիքի իսկական արմատի վրա. ասում ենք կարողացավ «մատը դնել» , որովհետև այնքան էլ, վերջ ի վերջո,"
      },
      {
        "index": 27,
        "text": "դժվար բան չէր այդ արմատի գտնելը , որովհետև նա, այդ արմատը, ոչ թե թաղված էր գետնում, ինչպես ամեն մի արմատ, այլ ցցված էր դուրս, ինչպես նայիրյան մի քիթ, և վաղուց արդեն բոլորն էլ տեսնում էին այդ չարաբաստիկ քիթը, այսինքն արմատը։ Բայց — մի բան տեսնելը , տարբեր բան՝ տեսածի վրա վճռական կերպով մատ դնելը ։ Տեսնում էին, այդ չարաբաստիկ արմատը բոլորն էին տեսնում, բայց, կրկնում ենք, Մազութի Համոն էր միայն, որ ժամանակին մատնանիշ արավ այդ արմատը և առաջարկեց այն հիմքից պոկել և դեն շպրտել, ինչպես վարակող մի սպի։ «— Դեզերտիրության արմատը հարկավոր է տեսնել այն նայիրադավաճան սրիկաների մեջ, որոնց առաջնորդն էր մեր քաղաքում անհայտ չարագործների (հարկավոր է ասել բարեգործների , փակագծում ավելացրել էր Մազութի Համոն) ձեռավ շանսատակ եղած Կարո Դարայանը» — այսպես էր գրել ռազմաճակատից ուղարկած իր նամակ–հրահանգում Մազութի Համոն.— «— Դրանք լցվել են հիմա ռազմաճակատը և դեզերտիրություն են քարոզում մեր արի զինվորներին, դրանք խոստանում են զինվորներին հող, խաղաղություն ու հանգստություն և նման լկտի միջոցներով քայքայում են մեր բանակը» — գրել էր Մազութի Համոն իր այդ հրահանգ–նամակում։— «Դրանց վերաբերմամբ հարկավոր է ամենախիստ միջոցների դիմել, չքաշվել անգամ գնդակահարությունից» — հրահանգել էր վերջում Մազութի Համոն և հրահանգի վերջին տողերը երեք անգամ ընդգծել. Մազութի Համոյի այդ ընդգծումներն են ահա, որ մենք ան"
      },
      {
        "index": 28,
        "text": "վանում ենք «մատ դնել» ։— Եվ իրոք որ. Մազութի Համոյի այդ հրահանգ–նամակն ստացվելուց հետո բոլորը բաց արին աչքերը ու մնացին, ինչպես վարսավիր Վասիլը կասեր — «էշ կտրած» .- այդ ո՞նց էր, որ իրենք չէին հասկանում այդպիսի հասարակ մի բան, հասարակ, նո՛ւ, ինչպես օրվա լույսը։ Այսպես թե այնպես՝ չարիքի արմատը գտնված էր արդեն և ահա ընկ. Վառոդյանի արտակարգ փափախավորներն սկսեցին այդ արմատը պոկելու համար արտակարգ պատրաստություններ տեսնել։ Հիշում եմ՝ քաղաքի մեյդանում ընկ. Վառոդյանի արտակարգ փափախավորները գեղեցիկ մի օր իրարից մի հեռագրասյան հեռավորությամբ կանգնեցրին երկու հեռագրասյուն և դրանց վրա խփեցին երրորդը։— «Էդ ի՞նչ կշինեք, եղբայր» — հարցրեց փափախավորներից մեկին այդտեղ կանգնած երեխաներից մեկը, որ խորին հետաքրքրությամբ ու ակնածանքով հետևում էր երրորդ հեռագրասյան վրա նստած արտակարգ փափախավորի արտակարգ շարժումներին։— «Քյանդրբազի չվան կըշինենք, որ դեզերտիրները վրեն քյանդրբազ խաղան» ,— պատասխանեց փափախավորը, և երեխաներն ուրախ հռհռացին, պատկերացնելով երևի, որ բավականին զվարճալի մի բան պետք է լինի այդ զվարճալի դեզերտիրների քյանդրբազությունը ։ «Քյանդրբազի չվանը» , ճիշտ է, շինեցին, բայց, ցավոք սրտի, հարկավոր է ասել, որ ոչ արտակարգ փափախավորները և ոչ էլ հիշյալ երեխաներն առիթ ունեցան այդ զվարճալի դեզերտիրների «քյանդրբազությունը» տեսնելու. հեռագրասյուները կանգնեցնելուց երկու օր հետո, դեպքերի թավալգլոր արագու"
      },
      {
        "index": 29,
        "text": "թյամբ, նայիրյան այդ քաղաքն ընկավ, և արտակարգ փափախավորների շինած այդ «քյանդրբազի չվանի» վրա — օ, ճակատագրի եղերական հեգնանք,— հարկադրված եղան քյանդրբազություն անել — երևակայո՞ւմ եք — ինքն ընկ. Վառոդյանը, Սերգե Կասպարիչը — բժիշկը, և Համո Համըարձումովիչ Ասատուրովը — Մազութի Համոն … ճակատագրի տարօրինակ մի խաղ, բախտի եղերական մի հեգնանք էր դա, ընթերցո՛ղ, որ դեպքերի այնքան ողբերգական ու սխրալի բերումով եզրափակելու եկավ նայիրյան այդ քաղաքի աղետալի պատմությունը… «Հեռագրասյունները» կանգնեցնելու օրն էր հենց, որ Մազութի Համոն անսպասելի կերպով վերադարձավ քաղաք։ Բանն այն է, որ արդեն գրավված էին գրավված վայրերը . ավելին՝ ոսոխը, Հավիտենական Հիվանդը , անսպասելի մի հրաշքով արդեն անցել էր սահմանի այս կողմը և եկել, իր թափթփուկ բանակներն էր դրել քաղաքից 30 վերստ հեռավորության վրա։ Սարսափ առած նախիրների նման՝ նայիրցի ռազմիկները փախել էին ոսոխից ու լցրել քաղաքը. էլ ոչ «դեզերտիր» էր մնացել, որ քյանդրբազ խաղացնեին, ոչ բան. հո չէ՞ր կարելի մի ամբողջ բանակ երեք հեռագրասյան վրա քյանդրբազ խաղացնել։ Թե ի՛նչ էր ներկայացնում քաղաքն արդեն — դժվար է նկարագրել։ Երևակայեցեք, ընթերցո՛ղ, որ մի առավոտ վեր եք կենում ձեր տեղից և ուզում եք շորներդ հագնել, բայց տեսնում եք, որ անհասկանալի մի հրաշքով քանդվել են ձեր շորերի բոլոր կարերը . վերցնում եք ձեր շապիկը — թափվում են"
      },
      {
        "index": 30,
        "text": "շապկի մասերն առանձին–առանձին՝ թևը մի կողմ է գնում, օձիքը մի կողմ, մնացածը — ուրիշ մի կողմ. վերցնում եք ձեր վարտիքը — նույնը. դե հիմա սրան ավելացրեք և այն, որ հանկարծ հրդեհ է ընկնում ձեր բնակարանը.— Ի՞նչ պիտի անեք. դո՞ւրս վազեք. բայց դուրսը կանգնած են կանայք և երեխաներ. տկլոր հո չե՞ք երևա կանանց և երեխաների աչքին.— նե՞րսը մնաք.— բայց ներսում էլ ձեզ խեղդում է ծուխը, և մի վայրկյան չանցած՝ հրդեհի ալ–կարմիր բոցերն արդեն լիզել կսկսեն ձեր մարմինը… Այսպիսի ահա անելանելի մի դրության մեջ ընկավ Մազութի Համոն գրավված վայրերից վերադառնալիս. քաղաքի, պատկերավոր ասած՝ բոլոր կարերն արդեն քանդվել էին, մասերից ամեն մեկը մի կողմ էր փախել, իսկ քաղաքի շուրջը — հրդեհ էր. ծուխը լցվել էր արդեն քաղաքը և մոտենում էին արդեն քաղաքի ծխախեղդ մարմնին ահավոր հրդեհի ալ–կարմիր բոցերը։ Ի՞նչ էր մնում անելու Մազութի Համոյին. փախչե՞լ. մնա՞լ.— բայց ինչպե՞ս կարող էր, ասացեք խնդրեմ, փախչել Մազութի Համոն. կարո՞ղ էր արդյոք փախչել մարդու հոգին և իր սեփական, հարազատ մարմինը թողնել հրի բերան… Եվ Մազութի Համոն մնաց, ոչ միայն մնաց, այլև իր վրա վերցրեց բովանդակ իշխանությունը. մի վերջին ճիգ ևս, գերմարդկային մի ճիգ գործադրել կամեցավ Մազութի Համոն, որ փրկի դրությունը. բայց դրությունը չփրկվեց.— ուշ էր, բավականին ուշ էր արդեն, և դրությունը չէր կարող փրկել այլևս ոչ մի, թեկուզև գերմարդկային, ճիգ…"
      },
      {
        "index": 31,
        "text": "Ո՞նց, ո՞նց փրկեր դրությունը Մազութի Համոն, երբ, ինչպես ասացինք, քանդվել էին արդեն քաղաքի բոլոր կարերը և ոչ մի, թեկուզև հանճարեղագույն, դերձակ չէր կարող այլևս իրար միացնել այդ ոչ միայն իրարից բաժանված, այլև զարմանալի թափով իրարից խույս տալ սկսող, մասերը. Համո Համբարձումովիչի բացակայության ընթացքում այնպիսի մի չտեսնված զարգացման էին հասել քաղաքի, ինչպես ասում են՝ կենտրոնախույս ուժերը , որ այլևս անհնարին էր դրանք ոչ միայն ոչնչացնել, այլև չեզոքացնել։ Երևակայեցեք՝ ընդամենը մի ամիս բացակայությունից հետո քաղաք վերադարձավ Մազութի Համոն,— և ի՞նչ. առաջին հերթին դեպի Բերդը վազեց Մազութի Համոն և նրա աչքերի առաջ պատկերացավ… Օ, այն, ինչ որ պատկերացավ Մազութի Համոյի աչքին Բերդում — թող ոչ մի գերագույն հրամանատարի չպատկերանա… Բերդը , նայիրյան արքաների շինած և դարեր շարունակ հազար չարի ու ոսոխի իր քարակերտ կուրծքը դեմ դրած այդ Բերդը , Մազութի Համոն գտավ ողբալի վիճակում …— Զարթնեցին՝ տարիների մուժից, մշուշից ելնելով՝ թունդ առան Մազութի Համոյի սրտում… երազները . ելան, Մազութի Համոյի դառնաթախիծ սրտից ելնելով՝ Մազութի Համոյի վշտից ու դառնությունից բորբոքված հանճարեղագույն ուղեղը խուժեցին… դարավոր սպասումները … Մի՞թե այսպես էր երազել Մազութի Համոն այս օրը . մի՞թե այսպես էր նկարվել Մազութի Համոյի հանճարեղագույն ուղեղում — Բերդը , նայիրյան այս Բերդը ՝ հույսով ու սպասումով հարուստ այն հեռու օրերին, երբ «Լույսի» գրասենյակում"
      },
      {
        "index": 32,
        "text": "նստած այս օրերն էր երազում ինքը, այն ժամանակ դեռ միմիայն «Լույսի» կառավարիչ Մազութի Համոն… Այստեղից, այո՛, բերդի այս ժայռակերտ պատնեշների վրայից պիտի ռումբեր տեղային մի օր, եթե այդ օրը գար …Այստեղից, այո՛, բերդի այս ժայռակերտ պարիսպների վրայից իջներ պիտի մի օր — պիրկ, անպարտ կորովը նայիրյան ցեղի … Որպես երկաթե մի բռունցք՝ իջներ պիտի մի օր թշնամու գլխին։— Այստեղից, բերդի այս անառիկ բարձրություններից հառնելով՝ պիտի ելներ ահասաստ, պիտի հառներ հաստատ նայիրյան ոգին . կորովը, ուժը հազարամյա — նայիրյան աշխարհի… Ու պիտի վառվեր նորից, պիտի ժպտար խնդագին երկիրը հազարամյա — հնամյա Նայիրին… Ահա՛ թե ի՛նչ էր երազել Մազութի Համոն «Լույսի» գրասենյակում անցկացրած իր անքուն գիշերներին՝ լույս օրվան սպասելիս… Օրը եկավ։ Դեպքերի անսպասելի, հեքիաթային բերումով՝ քաշվեցին բանակները նայիրյան աշխարհից. դեպքերի անսպասելի, հեքիաթային բերումով՝ հանկարծ մարմնավորվեց, իրողություն դարձավ երկիրը Նայիրի… Եվ ի՞նչ։ Հավիտենական Հիվանդի հորդաներից սարսած, Մահամերձի թափթփուկ բանակներից սարսափահար՝ նախիրների նման պուկ տվին նայիրան բանակները. մնացել է Բերդը միայն, նայիրյան այս բերդը, որ վաղը ոտնակոխ պիտի արվի Հավիտենական Հիվանդի հորդաների կողմից, պիտի լիզե նորից Հավիտենական Հիվանդի հորդաների ոտները, Հավիտենական Հիվանդի թափթփուկ բանակների չաքմաների փոշին… Ո՞ւր է, ո՞ւր է ուժը, ո՞ւր է կորովն հնամյա նայիրյան ցե"
      },
      {
        "index": 33,
        "text": "ղի. ո՞ւր է երկաթե բռունցքը … Ո՞ւր է,- հարցնում էր դառնացած Եհովայի նման մազերը պոկելով, Մազութի Համոն.— «Ո՞ւր է» ։ Դառնացած Եհովայի նման պոկոտում էր մազերը ու նայիրյան արքաների կորովն էր ոգեկոչում բերդի ամենաբարձր աշտարակի վրա կանգնած, նայիրյան եռագույնի դողդոջ փայտին կռթնած, Մազութի Համոն.— «Ո՞ւր է» — հարցնում էր Մազութի Համոն, բայց պատասխան չկար. բերդի հազարամյա, մռայլ պարիսպներն էին միայն լուռ նայում Մազութի Համոյին, վերջին այդ արքայակերպ նայիրցուն, որ պոկոտում էր մազերը և նայիրյան կորովը ոգեկոչում։ Ու չկար կորովը. ու լուռ էր բերդը։ Ու Բերդի ամենաբարձր աշտարակի վրա կանգնած, նայիրյան եռագույնի դողդոջ փայտին կռթնած՝ դառնաթախիծ թախծեց, լաց եղավ, ինչպես այն ժողովում , Մազութի Համոն, և Մազութի Համոյի, վերջին այդ արքայակերպ նայիրցու բոցե արցունքներն այրեցին նայիրյան հնամյա այդ բերդի հազարամյա պատերը… «Ո՛չ» — ձեռքը նայիրյան եռագույնի դողդոջ փայտին խփելով, դառնաթախիծ լացի, հրե արցունքների միջից բացականչեց հանկարծ Մազութի Համոն. «Չի՛ լինի» ։— Ցնցվեց. վայրկենական քնից, կամ կաթվածից արթնացածի նման՝ ցնցեց իր գլուխը Մազութի Համոն. հանեց թաշկինակը և սրբեց աչքերը։ Եվ նոր կարծես տեսավ, որ կանգնած են շուրջն ընկ. Վառոդյանը, բժիշկը, մի երկու նայիրյան գեներալ և մի քանի նայիրցի սպաներ. անհուն պատկառանքով նայում էին նրանք Մազութի Համոյին ու լուռ, լուռ, լուռ ու տխուր էին, ինչպես բերդի պատերը։ «Ո՞ւր են» — ցասման շանթեր տեղալով աչքերից՝"
      },
      {
        "index": 34,
        "text": "հարցրեց որոտաձայն Մազութի Համոն.— «Ո՞ւր են մյուսները» ։ Բայց «մյուսները» , որոնց մասին հարցնում էր Մազութի Համոն, իր քիչ առաջ ոգեկոչած նայիրյան կարովի և ուժի նման, չկային . պարզվեց, որ Բերդի սպայության բավականին նկատելի մասը գիշերը հեռացել է բերդից և չի վերադարձել։— «Իսկ ո՞ւր է Բերդի գարնիզոնը» — ավելի մեղմ, կարծես կոտրած ձայնով, շարունակեց իր ռևիզյան Մազութի Համոն։ Ընկ. Վառոդյանը ցույց տվեց մատով. Մազութի Համոն նայեց ընկ. Վառոդյանի մատի ուղղությամբ. և Մազութի Համոն տեսավ։— Այնտեղ, բերդի երկրորդ աշտարակի վրա Մազութի Համոն տեսավ ի մի խռնված նայիրյան տրեխավոր ռազմիկների բավականին բազմամարդ մի խումբ, որ զբաղված էր իրեն, Մազութի Համոյին նայելով։ «— Ներողություն…» — ասաց Մազութի Համոն — «դրանք… թոփ գցել… գիտե՞ն…» .— «Այո՛, ճիշտ այդպես է» — զինվորական պատիվ բռնելով պատասխանեց գեներալներից մեկը, և Մազութի Համոյի արքայակերպ դեմքը մեղմիվ լուսավորվեց մի մանկական, համարյա իդիոտային , ժպիտով։ Հասկացավ Մազութի Համոն՝ վերջացած է. ուղեղում, հատնող մոմի վերջին բոցերի նման, հիսախառն երերաց, կողքե-կողք ընկավ… երկիրը Նայիրի ։ Բայց — «Ո՛չ» — բացագանչեց մտքում, վերջին ուժերը հավաքելով, Մազութի Համոն.— «Չի՛ լինի» ։ Ու հրամայեց նոր ռազմիկներ բերել բերդ, թնդանոթներ դնել, անգամ ցույց տվեց, թե ի՞նչ ուղղությամբ է հարկավոր դնել այդ թնդանոթները. հետո կառք նստեց և վերադարձավ քաղաք։"
      },
      {
        "index": 35,
        "text": "Քաղաքում սպասում էր նրան անսպասելի մի ուրախություն. ռազմաճակատից հաղորդագրություն կար ստացված, որ հերոսական մի գրոհով նայիրյան ռազմիկները տասը վերստ ետ են քշել թշնամուն և գրավել միանգամայն կայուն դիրքեր ։ Ավելին՝ տեղեկության մեջ ասված էր, որ շուտով հավանական է առաջխաղացում սկսեն և քշեն թշնամուն — մինչև Հայտնի Քաղաքը ։ Կարդաց Մազութի Համոն այդ հաղորդագրությունը, և նրա սրտից կապարե մի ծանրություն ընկավ գետին. կասկածն ու քիչ առաջ նրան պատող հուսահատությունը նրա սրտից, ինչպես ասում են, կարծես սրբեցին ջնջոցով . շտկեց իր, քիչ առաջ բերդում կորված, մեջքը Մազութի Համոն. աչքերը լցվեցին աշխուժությամբ ու կայտառությամբ։ Մինչ այդ քաղաքում սկսվել էր անօրինակ մի խուճապ. շրջանից փախածներն ու վերի թաղեցիք ամեն ինչ հավաքել՝ պատրաստվում էին գաղթի , հազարավոր խմբերով դրանք բռնել էին փողոցներն ու դեպի կայարան տանող խճուղին. քաղաքի քիչ թե շատ պատկառելի բնակիչներն արդեն գտնվում էին կայարանում, և մի երկու գնացք արդեն հեռացել էր՝ քաղաքի պատկառելի բնակիչներով բեռնված։ Թե ի՞նչ էր կատարվում այդ ժամանակ կայարանում — անհնարին է նկարագրել։ Խուճապի ենթարկված բազմահազար ամբոխը լցրել էր պլատֆորմը . տեղի էր ունենում այնպիսի մի իրարանցում, որի հանդեպ մանկական մի խաղ էր Բաբելոնի աշտարակաշինությունը , եթե միայն դա իրոք տեղի է ունեցել։ Մարդիկ կոխոտում էին իրար ու իրարու վրայով սողալով՝ առաջ անցնում, որպեսզի մոտ լինեն եկող գնացքին. մայրերն ամբոխի"
      },
      {
        "index": 36,
        "text": "գլուխների վրայով առաջ էին նետում իրենց երեխաներին, որպեսզի իրենք ևս առաջ սողան, բայց երեխաները խեղդվում էին ընդհանուր հրհրոցում, իսկ մայրերը, առանց երեխաներին հասնելու, փչում էին իրենց շունչը՝ չորս կողմից սեղմված։ Տղոցկան կանայք ծնում էին կանգնած տեղերում, և նրանց ճիչը լսելի էր լինում անգամ այն ահռելի աղմուկում, որ բարձրացնում էր բազմահազար սարսափից խելագարված, ամբոխը։ Տղամարդիկ ծեծում էին իրար. կանայք ճանգռտում էին տղամարդկանց դեմքերը, և այս ամենի վրա շաչում էր արտակարգ փափախավորների մտրակը ։ Մտրակով ճանապարհ էին բաց անում նրանք և առաջ անցնում, հետներն առաջ տանելով զանազան պատկառելի նայիրցիների ընտանիքներին, որոնք ընկեր Վառոդյանից կամ Մազութի Համոյից ունեին պատկառելի թղթեր ։ Բայց, չնայած արտակարգ փափախավորներին, չնայած անգամ «պատկառելի թղթերին» , հաճախ չէր հաջողվում նրանց իրենց նպատակին հասնել. ամբոխը, կատաղած թշնամու նման, գրոհի էր դիմում ու ընդհանուր հորձանքում խեղդում թե՛ արտակարգ փափախավորներին և թե՛ նրանց հովանավորած պատկառելիներին ։ Անասելի, այո՛, աներևակայելի բաներ էին կատարվում այդ ժամանակ կայարանում, բայց ավելի անասելին ու աներևակայելին այն էր, ինչ որ տեղի էր ունենում քաղաքում։ Քաղաքում ծայր էին առել հրդեհները ։ Բազարից հեռացող նայիրցիները, նայիրասիրական անասելի, չտեսնված մի եռանդով, այրում էին իրենց տներն ու խանութները, որ ոսոխին չմնան։ Տեղական իշխանությունը գուցե և դեմ լիներ նայիրասիրության"
      },
      {
        "index": 37,
        "text": "նման թեժ արտահայտություններին, եթե միայն, ինչպե՛ս ասում են՝ խելքը գլխին լիներ։ Բայց նրա խելքը գլխին չէր , և ժողովուրդն անում էր այն ամենը, ինչ որ թելադրում էր նրան նայիրասիրական բարձր զգացմունքը։ Բայց այդ չէ զարմանալին. տներն ու խանութներն այրում էին, ասենք, դրանց տերերը, այրում էր ժողովուրդը. բայց ո՞վ էր այրում հիմնարկությունները ։ Քաղաքում ասողներ կային, որ հրդեհներն սկսվել են հիմնարկություններից . ամենից առաջ այրվել էր «Լույսի» գրասենյակը, երևակայո՞ւմ եք՝ իրա, Մազութի Համոյի գրասենյակը, որ ժամանակավորապես փակված էր՝ պահեստներում նավթ և Համո Համբարձումովիչի տրամադրության ներքո ազատ ժամանակ չլինելու պատճառով։ «Լույսի» գրասենյակն այրվել էր Մազութի Համոյի քաղաք վերադառնալուց մի օր առաջ, գիշերը (առավոտյան արդեն նա քաղաքում էր գտնվում) — և Մազութի Համոն, արտակարգ մի պատվասիրությամբ՝ քաղաք վերադառնալուն և հրդեհի լուրն ստանալուն պես հրամայել էր, ինչ գնով էլ լինի հրդեհի լափող ճիրաններից, որ արդեն մխացող մոխիրների էին փոխվել, ազատել «Լույսի» մատյաններն ու հաշիվները , բայց այդ կարելի՞ էր արդյոք, ընթերցո՛ղ, հնարավո՞ր էր արդյոք… Ապա այրվել էր «Մանր Վարկի Ընկերությունը» , այսինքն «ընկերության» շենքը, հետո — միլիցիատունը ։ Եվ, ասում են, դրանցից հետո էր ահա, որ քաղաքից հեռացող նայիրցիները ցուցադրել սկսեցին իրենց թեժ նայիրասիրությունը, որ ահռելի արագությամբ ծավալվում էր քաղաքում և լցնում քաղաքի փողոցները նայիրասիրական յուրօրինակ մի արտա"
      },
      {
        "index": 38,
        "text": "հայտությամբ, այսինքն հրով ու ծխով։ Այսպիսի ահա դրության մեջ էր քաղաքը, երբ Մազութի Համոն ստացավ ռազմաճակատից վերոհիշյալ ուրախալի հաղորդագրությունը ։ Ռազմական արտակարգ նիստ գումարեց իսկույն Մազութի Համոն, որը որոշում կայացրեց՝ 1) Գերագույն միջոցներ ձեռք առնել խուճապը կանգնեցնելու համար , 2) վերջ տալ հրդեհներին , 3) հրամայել ժողովրդին հանգիստ իր տեղը մնալ, որի համար արտակարգ միջոցներով արգելել քաղաքից հեռանալը , 4) արգելել գնացքների երթևեկությունը ։ Որոշումը հանելով՝ Մազութի Համոն անձամբ հրամայեց կայարանին գնացքներ բաց չթողնել և ընկ. Վառոդյանի միջոցով արտակարգ փափախավորներ ուղարկեց՝ խճուղիով փախչող ժողովրդին վերադարձնելու, կամ, ծայրահեղ դեպքում, մնացածների առաջն առնելու։ Այդ կարգադրություններին զուգընթաց՝ Քաղաքային Խորհուրդը վազեց Մազութի Համոն, որ նրա միջոցով ևս ազդի ժողովրրդի տրամադրության վրա. արտակարգ նիստ նշանակեց, բայց, ցավոք սրտի, դուրս եկավ, որ քաղաքից բացակայում էին Քաղաքային Խորհրդի համարյա բոլոր անդամները. ոչ Գեներալ Ալոշը կար, ոչ մանրավաճառ Կոլոպոտյանը , ոչ Հաջի Օնիկ էֆենդին և ոչ էլ մյուսները. վերի թաղեցի անդամն էր միայն, որը մի անգամ արդեն ցույց էր տվել իր ամբողջ քաղաքական հմտությունը՝ փակ խանութները ջարդելու իր այն հիշատակելի առաջարկը մտցնելով, մի առաջարկ, որից, հիշում եք, թե ի՞նչ դուրս եկավ,— այսինքն ոչինչ էլ դուրս չեկավ ։ Ի՞նչ պիտի աներ Քաղաքային Խորհրդի այդ մի հատիկ անդամի հետ Մազութի"
      },
      {
        "index": 39,
        "text": "Համոն։— Այո՛, ի՞նչ պիտի աներ։— Ոչինչ էլ չէր կարող անել Քաղաքային Խորհրդի այդ մի հատիկ անդամի հետ Մազութի Համոն. Մազութի Համոյին մնում էր միայն թափահարել իր ձեռքը և գնալ տուն՝ հանգստանալու. և Մազութի Համոն թափահարեց իր ձեռքը և որոշեց տուն գնալ՝ հանգստանալու։ Արդեն երեկո էր. հոգնել էր ինքը. ուղեղը նվում էր հոգնությունից. և, հոգնությունից, ուղեղում նվում էր… Նայիրին։ Հարկավոր էր քնել, հանգստանալ,— և արդեն, կառք նստելով, ուզում էր կառապանին «քշի տուն» ասել Մազութի Համոն, երբ հանկարծ հիշեց, որ վաղուց արդեն քաղաքում չէ «տունը» . գրավված վայրերը մեկնելուց առաջ քաղաքից ուղարկել էր Անգինա Բարսեղողնային և Սևաչյա Պրիմադոննային Մազութի Համոն, որպեսզի միանգամայն ազատի իր, նայիրյան հոգսերով ծանրաբեռնված, ուսերը՝ ընտանեկան ավելորդ բեռից։— Հիշեց ու դառնորեն ժպտաց մտքում իր ազիզ կողակից Անգինա Բարսեղովնային Մազութի Համոն. ու, նրան ժպտալով, հիշեց Ագրիպպինա Վլադիսլավովնային Համո Համբարձումովիչը… «Քշի՛ր բերդը» — հրամայեց կառապանին Մազութի Համոն ու ընկողմանեց կառքում. գլուխը ձեռքերի մեջ առավ քնեց… Հաջորդ առավոտ… Բայց լավ է չլուսանար այդ առավոտը, որովհետև այդ չարաբաստիկ առավոտը դեռ նոր էր լուսանում, երբ քաղաքում մնացած ժողովուրդը, որ վերոհիշյալ արտակարգ նիստի հրամանից և ռազմաճակատից ստացված ուրախալի հաղորդագրությունից հետո բավականին հանգստացել էր կարծես ու սրտապնդվել,— լսեց"
      },
      {
        "index": 40,
        "text": "հրացանների տրաքտրաքոց և թնդանոթների դեռ բավականին հեռու, բայց հետզհետե մոտեցող որոտ։ Ոչ մի ուժ այլևս, անգամ ոչ մի երկնային վերին զորություն, ի վիճակի չէր «տեղը նստած» պահել քաղաքում մնացած ժողովրդին։ Հսկա, տասնյակ և հարյուր հազարավոր գլուխներով հաշվվող մի նախիրի նման, սարսափահար տեղահան եղավ քաղաքում մնացած ժողովուրդը. մի մասը բռնեց կայարանի ճամփան, մյուսը՝ խճուղու։ Քաղաքի տները մեկը մյուսի ետևից սկսեցին վառվել, և այդ վառվող տներում, հրի ու ծխի միջից, ինչ որ բան էին փախցնում ռազմաճակատից նահանջած նայիրցի ռազմիկները։ Հաստատ կարելի է ասել, որ այդ վայրկյանից քաղաքը կարելի էր արդեն ընկած համարել , բայց նա այդպիսին դեռ չէր համարվում, որովհետև ոսոխը դեռ չէր կտրել փախուստի ճանապարհը և դեռ հնարավոր էր փախչել։ Այդ վայրկյանից սկսած քաղաքում չկար այլևս ոչ մի իշխանություն։ Գերագույն Իշխանությունը բերդում էր հավաքվել, որպեսզի այնտեղից անմիջապես ղեկավարի ռազմական գործողությունները։ Քաղաքի վարի թաղեցիք (այսինքն կենտրոնական փողոցների բնակիչները) բոլորն էլ համարյա հեռացել էին քաղաքից, արդեն հեռանալ էին սկսել վերի թաղեցիք ևս, այնպես որ քաղաքի բուն բնակչության չնչին մասն էր միայն դեռ քաղաքում գտնվում։ Բայց, չնայած դրան, քաղաքը լեփ-լեցուն էր դեռ մարդկային բազմահազար, խռիվ, խայտաբղետ խմբերով, գերազանցապես շրջանից փախած «բռիներով…» . ծայր, վախճան չկար սրանց խայտաբղետ շարքերին։— Տելեֆոն Սեթոն"
      },
      {
        "index": 41,
        "text": "ևս, որ մինչ այդ մի զարմանալի անփութությամբ քաղաքում էր մնացել, իր եղբոր՝ Քոռ Արութի և նրա հավիտենական ընկեր Մեռելի Ենոքի օգնությամբ այրեց իր հռչակավոր սրճարան-ճաշարանը և իր «չոլուխ-չոճողը» հավաքած՝ բռնեց կայարանի ճամփան։ Հարկավոր է ասել, որ մինչև սրճարանն այրելը, մինչև վերի թաղը վազելը և «չոլուխ-չոճողն» հավաքելը բավականին ժամանակ անցել էր արդեն. թաղեցիք համարյա բոլորն էլ արդեն հեռացել էին, այնպես որ, եթե չհաշվենք ուրիշ մի քանիսին, որ այնպես էլ վերի թաղում մնացին, Տելեֆոն Սեթոյի թափորը վերջինն էր, որ հեռանում էր այդ թաղից։ Վերի թաղեցիք փախել էին քաղաքից խճուղու ճանապարհով, այնինչ Տելեֆոն Սեթոն որոշեց կայարանով գնալ, հույս ունենալով, որ «վերինի օգնությամբ» իրենց կհաջողվի գնացք նստել։ Եվ նրան, Տելեֆոն Սեթnյին, ինչպես և «չոլուխ-չոճողին», Քոռ Արութին ու Մեռելի Ենոքին, հաջողվեց գնացք նստել, և այդ աներևակայելի հանգամանքը տեղի ունեցավ ոչ թե վերինի օգնությամբ, այլ իրա, Տելեֆոն Սեթոյի, ռազմագիտական քանքարի շնորհիվ։ Բանն այն է, որ Տելեֆոն Սեթոն որոշեց կայարան գնալ ոչ թե քաղաքի միջով, որ միանգամայն անհնարին էր, այլ սարի վրայով , թեպետ սարի վրայով տանող ճանապարհն իջնում էր դեպի երկաթուղին կայարանից բավականին հեռու՝ կայարանին հակառակ ուղղությամբ։ Եվ հենց այս էր պատճառը, որ նրանց հաջողվեց գնացք նստել։ Արդեն կեսօր էր, հրացանների տրաքտրաքոցը և թնդանոթների թնդյունն արդեն լսելի էր բերդից համարյա թե մի երկու վերստ հեռավորության վրա, երբ Տելեֆոն"
      },
      {
        "index": 42,
        "text": "Սեթոյի թափորն իջնում էր դեպի երկաթուղագիծը. թափորի առաջից, իր փոքրիկ երեխային գրկած, գնում էր ինքը՝ Տելեֆոն Սեթոն, կողքից, մեծ բոխչա գրկած, վազում էր նրա «օղլուշաղը» . ետևից վազում էր Քոռ Արութը ՝ մի բավականին ծանր խուրջին շալակած, Քոռ Արութի ետևից — Մեռելի Ենոքը ։ Մեռելի Ենոքը, այլ հարստություն չունենալով, տանում էր շալակին իր «վակզլի թյուքանը» , այսինքն մի, իր իսկ ձեռքով հին ափսեներից շինած, կշեռք , մի-երկու գրվանքաքարեր , մեկ էլ իր ունեցած չայն ու կալբասը ։ Այսպես էլ հասան նրանք երկաթուղագծին և ճիշտ իրենց առաջ կանգնած տեսան — գնացքը. գնացքը, փախչող նայիրցիներով ծայրեիծայր լեցուն, հեռացել էր կայարանից և ինչ-որ անհայտ պատճառով կանգ առել այդտեղ։ Ետի կողմից մոտեցավ գնացքին Տելեֆոն Սեթոյի թափորը և, ինչպես համոզված էր Տելեֆոն Սեթոն՝ վերինի հրաշքով դեմ ելավ հենց այն բաց վագոնին, որի վրա, ճիշտ է, լցվաած էին «հազարից ավելի» , ինչպես պատմում էր հետագայում Տելեֆոն Սեթոն, բայց հենց Վագոնի եզերքին տեղ էին բռնել — Հաջի Մանուկոֆ էֆենդին և վարսավիր Վասիլը. դրանք, ինչպես երևում էր, վերջացած համարելով իրենց հայթայթողական ֆունկցիաները ( «— Է՜. ո՞ւմ պիտի հայթայթեին, երբ բանակ չկար» ) — որոշել էին իրենք ևս միանալ ընդհանուրին։ «- Տուր տեսնիմ պզտիկդ» — ասաց Հաջին Սեթոյին, և Տելեֆոն Սեթոն տվեց Հաջուն իր երեխան. հետո վարսավիր Վասիլի օգնությամբ բարձրացրին և Սեթոյի օղլուշաղին , Մնացին իրենք։ «Դուք ալ գացեք զնճիլներու վրա կայնեցեք» — խորհուրդ"
      },
      {
        "index": 43,
        "text": "տվեց Հաջին, որովհետև իրենց մոտ ոչ միայն դրանց, այլև ասեղի տեղ չկար։ Գնացին. երկար հայհոյելուց, խնդրելուց ու աղաչելուց հետո, վերջապես հաջողվեց բարձրանալ զնճիլներու , այսինքն բուֆերների վրա. կանգնեցին կողք-կողքի՝ մի-մի ձեռով իրարու բռնած, մյուս ձեռներով՝ իրենց ապրանքը։ Հենց այդ ժամանակ գնացքը շարժվեց։ Վերջին գնացքն էր դա, որ դուրս եկավ նայիրյան այդ քաղաքից, երբ շարժվեց գնացքը — տրաքտրաքոցներն արդեն լսվում էին բերդի տակից։ Թշնամին, ինչպես երևում էր, արդեն մոտեցել էր բերդին։ Զնճիլներու վրա կանգնած Տելեֆոն Սեթոն, Քոռ Արութը և Մեռելի Ենոքը, ինչպես և այդ վերջին գնացքում գտնվող բոլոր նայիրցիները, սարսափահար հայացքները հառած՝ նայում էին բերդին։ Եվ այն միտքը, որ արտահայտեց, բերդին նայելով, Քոռ Արութը՝ գնացքում գտնվող բոլոր նայիրցիների միտքն էր. «Յա՜, մերո՞նք ընչի չեն կրակե…» — ասաց Քոռ Արութը, զայրացած ու զարմացած։— Բայց նրան, ավա՜ղ, չվիճակվեց լսել իր այդ օրինավոր հարցի պատասխանը, չվիճակվեց ոչ թե այն պատճառով, որ այդ հարցի պատասխանը չկար , այլ այն հասարակ պատճառով, որ, երկու վայրկյան չանցած, ինքը, Քոռ Արութը չկար ։ Եվ ոչ միայն ինքը, այլև իր հավիտենական ընկեր Մեռելի Ենոքը ։ Եվ ահա թե ինչու։— Դեռ հազիվ էր ասել իր վերոհիշյալ, հետագայում պատմական դարձած, նախադասությունը Քոռ Արութը, երբ գնացքն ուժգին առաջ ցնցվեց, գնացքի ուժգին ցնցումից վայր ձգվեց Քոռ Արութի խուրջինը. այդ վայրկյանին երկրորդ անգամ, ետ ցնցվեց գնացքը. խուրջինը պոկվեց Քոռ Արու"
      },
      {
        "index": 44,
        "text": "թը ձեռից. ընկնող խուրջինի ետևից բնազդաբար կռացավ, որ բռնի խուրջինը. չբռնեց. կորցրեց հավասարակշռությունը… ընկավ։— «Յա՜, Հարո՜ւթ…» — վախեցած ու լացակումած կանչեց նրա ետևից Մեռելի Ենոքը .— ինքն էլ բնազդաբար կռացավ, ձեռքը մեկնեց, որ բռնի ընկերոջը. չբռնեց. կորցրեց հավասարակշռությունը… ընկավ։— Ու հաջորդ վայրկյանին Քոռ Արութի և Մեռելի Ենոքի , այդ հավիտենական ընկերների մխրճված դիերի վրայով անցնելով, սարսափահար փախչում էր վերջին գնացքը նայիրյան այդ քաղաքից, ուր արդեն ոտք էր դրել ոսոխը , ուր մահ էր արդեն, ավերմունք, անասելի կոտորած, անպատմելի սարսափ… Եվ այսպես՝ Քոռ Արութի ու Մեռելի Ենոքի սխրալի դիերի վրայով անցնելով՝ հեռացավ վերջին գնացքը նայիրյան այդ քաղաքից, և թշնամին, ոսոխը , մտավ քաղաք։ Մենք չենք պատմի, ընթերցո՛ղ, թե ինչ պատահեց այդ վայրկյանից հետո նայիրյան այդ քաղաքում, որովհետև դա վեր է մեր կարողությունից. կասենք միայն, որ քաղաքում մնաց բազում ժողովուրդ, որ և սրի քաշվեց ոսոխի հորդաների կողմից ։ Բայց այս չէ էականը, ընթերցող, էականն այն է, որ, բացի ուրեմն, այդ բազում ժողովրդից , քաղաքում մնացին,— և սա էր ամենաէականն ու սարսափելին,— ընկեր Վառոդյանը, Սերգե Կասպարիչը — բժիշկը, և Մազութի Համոն … Մինչև վերջին վայրկյանը նրանք քաջաբար մնացել էին իրենց դիրքերի վրա , մնացել էին բերդում և հենց Բերդում էլ գերի էին ընկել ոսոխին,— ընկել էին թշնամու արյունար"
      },
      {
        "index": 45,
        "text": "բու ձեռքը։ Այդ ժամանակ գերի ընկածներից ոմանք, որ հրաշքով ազատվել էին հետո, փախել կոտորումից,— այդ հրաշքով ազատվածներից ոմանք հետագայում պատմում էին, որ քաղաք մտնելու երրորդ օրը ոսոխը, մի դաժան նենգամտությամբ, հանձնել էր նրանց հորդաների ձեռքը,— որոնք և — երևակայո՞ւմ եք — կախել էին ընկ. Վառոդյանին, Սերգե Կասպարիչին — բժիշկին ու իրան՝ Մազութի Համոյին ճիշտ այն երեք հեռագրասյուներից , որ — о՜, ճակատագրի անօրինակ հեգնանք,— իրա, ընկ. Վառոդյանի հրամանով երկու օր առաջ կանգնեցրել էին ընկ. Վառոդյանի արտակարգ փափախավորները՝ դեզերտիրներին կախելու համար … Ոսոխից փախածները բավականին մանրակրկիտ կերպով նկարագրում էին այդ սխրալի դեպքը՝ իր բոլոր սրտաճմլիկ մանրամասնություններով, այնպես որ մենք ևս, նրանց պատմածների հիման վրա , կարող ենք արձանագրել այստեղ այդ սխրալի դեպքի սրտաճմլիկ մանրամասնությունները։ Դեպքը պատահել է մոտավորապես այսպես։ Բերդը մտնելով, ոսոխի սպաները գտել են ընկ. Վառոդյանին, բժշկին ու Մազութի Համոյին՝ բերդի ամենաբարձր աշտարակի վրա, նայիրյան եռագույնի դողդոջ փայտի մոտերքը, իրենց մազերը պոկոտելիս ։ Տեսնելով նայիրյան հրամանատարների այս անասելի վիշտը՝ խորին ակնածանքով մոտեցել են նրանց ոսոխի նենգ սպաները, մեծ պատիվ են տվել և մեծագույն շուքով տարել քաղաք։ Պատմում են, որ ճանապարհին հանդիպած բոլոր ոսոխ-սպաները պատիվ են բռնել նրանց, և նույնիսկ ինքը, ոսոխի ամենամեծ փաշան սեղմել է"
      },
      {
        "index": 46,
        "text": "նրանց ձեռքը և ցավակցություն հայտնել նրանց վշտի համար ։ Այսպիսի՛ ահա մի չտեսնված վերաբերմունք են գտնում ընկ. Վառոդյանը, բժիշկը և Մազութի Համոն ոսոխի հրամանատարության կողմից, բայց, երկու օր անց, մի դաժան նենգությամբ հանձնվում են նրանք ոսոխի թափթփուկ հորդաների ձեռքը , որոնք և կախում են նրանց ու ենթարկում զարհուրելի գանահարությանց։ Նրանք, ոսոխի այդ թափթփուկ հորդաները աջից կախ են անում ընկ. Վառոդյանին, ձախից բժշկին, իսկ մեջտեղից — իրան, Մազութի Համոյին ,— և սա չէ դեռևս ամենազարհուրելին ու ամենաքստմնելին։— Ամենազարհուրելին և ամենաքստմնելին այն է, որ նրանք, ոսոխի այդ թափթփուկ հորդաները, ասում են, մի տախտակ են փակցնում երրորդ հեռագրասյան մեջտեղը, Մազութի Համոյի գլխավերևը ,— ու գրում վրան, երևակայո՞ւմ եք — նայիրյան տառերով . որ նշանակում է՝ «Մազութի Համո՝ Արքա Նայիրի» ։"
      }
    ]
  }
}
