{
  "chapterNumber": 5,
  "title": "卷五 (Volume 5)",
  "sourceContent": {
    "paragraphs": [
      {
        "index": 1,
        "text": "角端"
      },
      {
        "index": 2,
        "text": "金華黃先生嘗云：「子將以舉子經學取科第，有一賦題曰『角端』，亦曾求其事實否乎？」余曰：「未也。」因記《史記·司馬相如傳》「獸則麒麟角狼」之語，退而閱之。按註，郭璞曰：「角狼，音端，似豬，角在鼻上，堪作弓。」又云：「似麒麟而無角。」《毛詩疏》云：「麟黃色，角端有肉。」張楫云：「角端似牛角，可以為弓。」以此推之，豈亦麟之屬與？及考《符瑞志》、《名臣事略》、《癸辛雜識》等書，乃始得其詳。蓋太祖皇帝駐師西印度，忽有大獸，其高數十丈，一角如犀牛然，能作人語，云：「此非帝世界，宜速還。」左右皆震懾，獨耶律文正王進曰：「此名角端，乃旄星之精也。聖人在位，則斯獸奉書而至。且能日馳萬八千里，靈異如鬼神，不可局限性。」帝即回馭，載稽之前誌，神禹氏治水功成，天降飛廊，日行三萬里，而未嘗善言也。又后土跌蹄之獸至善言，而未聞其獨角也，軒轅飛黃而獨角。漢武獸，並角而五蹄，又未嘗聞其能言善也。善馳也。及聖祖誕膺天命，而角端出焉。夫一角者，所以明海宇之一；萬八千里之涉者，所以示無遠弗屆也。此又天將開天下於大一統之象也。至正庚寅，江浙鄉試，八月二十二日夜二鼓，院中仿佛見一物，馳過甚疾，其狀若猛獸者，軍卒從而喧哄，因出「角端」為賦題。"
      },
      {
        "index": 3,
        "text": "劈正斧"
      },
      {
        "index": 4,
        "text": "劈正斧，以蒼水玉碾造，高二尺有奇，廣半之，遍地文藻粲然。或曰：「自殷時流傳至今者，如天子登極、正旦、天壽節、禦大明殿會朝時，則一人執之，立於陛下酒海之前。蓋所以正人不正之意。"
      },
      {
        "index": 5,
        "text": "興隆笙"
      },
      {
        "index": 6,
        "text": "興隆笙在大明殿下。其制：植眾管於柔韋，以象大匏土鼓，二韋橐，按其管，則簧嗚。笙首為二孔雀，笙鳴機動，則應而舞。凡燕會之日，此笙一鳴，眾樂皆作。笙止，樂亦止。尚食面磨尚食局進禦面，其磨在樓上，於樓下設機軸以旋之，驢畜之蹂踐，人役之往來，皆不能及，且無塵土臭穢所侵。乃巧工瞿氏造焉。"
      },
      {
        "index": 7,
        "text": "僧有口才"
      },
      {
        "index": 8,
        "text": "大德間，僧膽巴者，一時朝貴咸敬之。德壽太子病癍薨，不魯罕皇后遣人問曰：「我夫婦崇信佛法，以師事汝，止有一子，寧不能延其壽邪？」答曰：「佛法譬猶燈籠，風雨至，乃可蔽。若燭盡，則無如之何矣？」此語即吾儒死生有命之意，異端中得此，亦可謂有口才者矣。"
      },
      {
        "index": 9,
        "text": "鄧中齋"
      },
      {
        "index": 10,
        "text": "鄧光薦先生，號中齋，廬陵人。宋亡，以義行，著其所《賦鷓鴣》詩曰：「行不得也哥哥，瘦妻弱子羸覽馱。天長地闊多綱羅，南音漸少北語多。肉飛不起可奈何，行不得也哥哥。」其意可見矣。又有《贊文丞相像》曰：目煌煌兮，疏星曉寒；氣英英兮，晴雷殷山。頭碎柱兮譬完，血化碧兮心丹。嗚呼！孰謂斯人，不在世間？」"
      },
      {
        "index": 11,
        "text": "汪水雲"
      },
      {
        "index": 12,
        "text": "汪元雲先生，號水云。天兵平杭日，詩曰：「西塞山邊日落處，北關門外雨來天。南人墮淚北人笑，臣甫低頭拜杜鵑。」又曰：「錢塘江上雨初乾，風入端門陣陣酸。萬馬亂嘶臨驚蹕，三宮灑淚濕鈴鸞。童兒剩遣追徐福，癘鬼須當滅賀蘭。若說和親能活國，嬋娟應是嫁呼韓。」此語尤悲哽。先生詩有《水雲集》。"
      },
      {
        "index": 13,
        "text": "厚德"
      },
      {
        "index": 14,
        "text": "徐文獻公，字子方。至元間，為陜西省郎中。有屬路申解到省，誤漏聖字，案吏指為不敬，議欲問罪。公改其牘云：「照得來解內，第一行脫去第三字。今將元文隨此發下，可重別申來。」時皆稱為厚德長者。"
      },
      {
        "index": 15,
        "text": "毀前朝玉璽"
      },
      {
        "index": 16,
        "text": "後至元間，太師伯顏出太府監所藏歷代玉璽，磨去篆文，改造押字圖書及鷹墜等物，以分散其黨與。蓋先以奏請故也。獨唐武氏一璽，玉色瑩白，製作如官印，璞僅半寸許，因不可它用，遂付藝文監收之，竟獲永存。豈武氏之智能料之乎？"
      },
      {
        "index": 17,
        "text": "披秉歌訣"
      },
      {
        "index": 18,
        "text": "天子郊禮與祭太廟日，百官陪位者皆法服。凡披秉，須依歌訣次第，則免顛倒之失。歌曰：「襪履中單黃帶先，裙袍蔽膝綬紳連，方心曲領藍腰帶，玉珮丁當冠笏全。」"
      },
      {
        "index": 19,
        "text": "三教"
      },
      {
        "index": 20,
        "text": "孛术魯翀子翬公在翰林時，進講罷，上問曰：「三教何者為貴？」對曰：「釋如黃金，道如白璧，儒如五穀。」上曰：「若然，則儒賤邪？」對曰：「黃金白璧，無亦何妨？五穀於世，豈可一日闕哉！」上大說。"
      },
      {
        "index": 21,
        "text": "授時曆法"
      },
      {
        "index": 22,
        "text": "《授時曆要法歌》曰："
      },
      {
        "index": 23,
        "text": "授時曆法君要知，但以九年舊歷推。月大月小起初一，看其初一天地支。大月天干五支九，小月天四地八耦。月大三十日無差，月小分明只廿九。節氣只恁九年曆，二十四氣真端的。天干三數地支七，熟記心中須歷歷。定時二十四年取，逢時遇八君無慮。若依此法個中推，方省陰陽玄奧處。閏月本來中氣無，何勞物外更它圖。世人諳得神仙術，不是愚氓是丈夫。"
      },
      {
        "index": 24,
        "text": "又歌曰："
      },
      {
        "index": 25,
        "text": "九年二月半，便是正月一。只九年中取，大小無差失。"
      },
      {
        "index": 26,
        "text": "又歌曰："
      },
      {
        "index": 27,
        "text": "若要求立春，相沖對食神。閏月無中氣，說與惺惺人。"
      },
      {
        "index": 28,
        "text": "又一法云：「古有數九九之語，蓋自至後起，數至九九，則春已分矣。正如至後一百六日為寒食之類。」"
      },
      {
        "index": 29,
        "text": "豈特此為然？凡推算皆有約法，《推閏歌括》云：「欲知來歲閏，先算至之餘。更看大小盡，決定不差殊。」謂如來歲合置閏，止以今年冬至後餘日為率，且如今年十一月二十二日冬至，則本月尚餘八日，則來年之閏當在八月。或小盡，則七月。若冬至在上旬，則以望日為斷，十二日足，則復起一數焉。"
      },
      {
        "index": 30,
        "text": "《推節氣歌》括云：「中氣與節氣，但有半月隔。若要知仔細，兩時零五刻。」謂如正月甲子日子時初初刻立春，則數至己卯日寅時正一刻，則是雨水節也。"
      },
      {
        "index": 31,
        "text": "《推立春歌》括云：「今歲先知來歲春，但隔五日三時辰。」謂如今年是甲子日子時立春。則明年合是己巳日卯時立春。若夫刻數，則用前法推之。"
      },
      {
        "index": 32,
        "text": "又《求節氣歌》曰："
      },
      {
        "index": 33,
        "text": "驚蟄五時二刻求，清明十時四刻流。立夏一日三時六，芒種一日九時周。小暑二日二時二，立秋二日七時四。白露三日零六刻，寒露三日六時至。立冬三日十一二，大雪四日四時四。小寒四日九時六，五日三時交新歲。節遇子時加一日，此為捷法君須記。"
      },
      {
        "index": 34,
        "text": "又一年約法云：「一周年，三百六十五日零三時。一月節，三十日零五時二刻。半月一氣，十五日零二時五刻。」"
      },
      {
        "index": 35,
        "text": "又食神定法云：「甲食丙，乙食丁，丙食戊，丁食己，戊食庚，己食辛，庚食壬，辛食癸，壬食甲，癸食乙。」其捷要，但取我生之干。陽配陽，陰配陰，是也。"
      },
      {
        "index": 36,
        "text": "又《時刻約法歌》云：「二十四氣漸差除，循環時刻四同。單逢正四換初一，正三依舊復初初。」"
      },
      {
        "index": 37,
        "text": "又乘除法推算二十四氣時刻云："
      },
      {
        "index": 38,
        "text": "其法不論何處何月，但以日為百數，時為十數，刻為零數。初一至初十，於百上下數。如過初十，於千上下數。"
      },
      {
        "index": 39,
        "text": "假如正月十一日亥正一刻立春，欲求中氣，則先下一千一百數，十一日故也。再下十二數，亥時故也。如子一丑二之類，復加一千五百二十五數，共得一七三三，則二十七日寅初二刻雨水也。何以知為初二刻？蓋零一數初刻，二數初一刻，三數初二刻，四數初三刻，五數正初刻，六數正一刻，七數正刻，八數正三刻。此立成法也。今零三數，是乃初二刻矣。"
      },
      {
        "index": 40,
        "text": "欲求二月節，則於前數上加一五二五，為前正月小盡，除去二十九日。剩下一三五八，則十三日辰時正三刻驚蟄也。餘仿此。"
      },
      {
        "index": 41,
        "text": "YXL＿PICT！＠＃＿2013cgl＿1"
      },
      {
        "index": 42,
        "text": "功布"
      },
      {
        "index": 43,
        "text": "《喪大記》云：「士葬用國車二綍，無碑。比出宮，用功布。註云：「比出宮用功布，則出宮而止，至壙無矣。」《舊圖》云：「功布，謂以大功之布長三尺以禦柩，居前，為行者之節度。」又《隱義》云：「羽葆功布等，其象皆如麾，則旌旗無旒者，周謂之大麾。」《既夕禮》云：「商祝執功布以禦柩，執披。」賈釋云：「謂以葬時乘人，故有柩車前執引者。及在柩車傍執披者，皆禦治之。」又註云：「居柩車之前。若道有低仰傾虧，則以布為抑揚左右之節，使執引者執披者知之也。」道有低，謂下阪時也；道有仰，謂上孤時也；傾虧，謂道之爾邊在柩車左右轍有高下也。若道有低，則抑下其布，使執引者知其下孤也。若道有仰，則揚舉其布，使執引者知其上阪也。若柩車左邊右邊或高下傾虧，亦左右布，使知道有傾虧也。假令車之東轍下，則抑下其布向東，使西邊執披者持之。若車之西轍下，則抑下其布向西，使東邊執披者持之。所以然者，使車不傾虧也。大夫禦柩以茅，諸侯以羽葆，天子以纛指引。前後左右，皆如功布之施為也。又《既夕禮》：將葬啟撈也，商祝免袒，執功布入，自西階。註云：「功布，灰治之布也。執之，以接神為有所拂勞，賈釋云：「拂勞，猶言拂拭也。故《下經》云：「商祝拂勞用功布，是拂拭去塵也。」此始告神而用功布拂拭，謂拂拭去凶邪之氣也。"
      },
      {
        "index": 44,
        "text": "人中"
      },
      {
        "index": 45,
        "text": "錢唐陳鑒如，以寫神見推一時。嘗持趙文敏公真像來呈，公援筆改其所未然者。因謂曰：「唇之上何以謂之人中？若曰人身之中半，則當在臍腹間。蓋自此而上，眼耳鼻皆雙竅；自此而下，口暨二便皆單竅。三畫陰，三畫陽，成泰卦也。」"
      },
      {
        "index": 46,
        "text": "發燭"
      },
      {
        "index": 47,
        "text": "杭人削松木為小片，其薄如紙，鎔硫黃塗木片頂分許，名曰發燭，又曰粹兒。蓋以發火及代燈燭用也。史載周建德六年，齊后妃貧者以發燭為業。豈即杭人之所製與？宋翰林學士陶公谷《清異錄》云：「夜有急，苦於作燈之緩。有知者，批杉條，染硫黃，置之待用。一與火遇，得焰穗然，既神之，呼引光奴，今遂有貨者，易名火寸。」按此，粹寸聲相近，字之偽也。然引光奴之名為新。"
      },
      {
        "index": 48,
        "text": "嫁故人女"
      },
      {
        "index": 49,
        "text": "沈仲說，姑蘇人，年四十，未有子，其妻鄒氏候其它適，為置一年少貌美之妾。及歸，命出拜，將以奉枕席。仲說詢其鄉貫祖父來歷，始不肯言。詢之，再泣而曰：「妾范復初女也。父喪家貧老母，見粥於此。」仲說惻然淚下，因囑妻曰：「此女父吳中名士，乃吾故人，豈可以為妾！當如己子視之。」即尋其母使擇，仲說備奩具嫁之。邦人稱之，至今不置。夫嫁人之女為妾、為妓、為娼者，古有其人矣，今則未聞也。仲說誠賢矣哉！"
      },
      {
        "index": 50,
        "text": "平反"
      },
      {
        "index": 51,
        "text": "中書左丞李忠宣公，字仲實，通州潞縣人。至元七年庚午，公為戶部尚書，歲旱蝗。世祖特命公錄山西河東囚行至懷仁。民有魏氏，發得木偶，持告其妻挾左道厭勝謀殺己。經數獄，服詞皆具，自以為不免。公燭其誣，召鞠魏妾。榜掠一加，服不移晷。蓋妒其女君，謂獨陷以是罪，可必殺之也。即直其妻而杖其夫之溺愛受欺，當妾罪死。觀者神之，或咨嘗泣下。"
      },
      {
        "index": 52,
        "text": "勘釘"
      },
      {
        "index": 53,
        "text": "姚忠肅公，至元二十年癸未，為遼東按察洽武平縣民劉義，訟其嫂與其所私同殺其兄成。縣尹丁欽，以成屍無傷，憂懣不食。妻韓問之，欽語其故。韓曰：「恐頂囪有釘，塗其跡耳。」驗之，果然。獄定，上讞。公召欽，諦詢之。欽因矜其妻之能。公曰：「若妻處子邪？」曰：「再醮。」令有司開其夫棺，毒與成類，並正其辜。欽悸卒。時比公為宋包孝肅公拯云。"
      },
      {
        "index": 54,
        "text": "碑誌書法"
      },
      {
        "index": 55,
        "text": "嘗聞諸翰林大老云：「古碑刻中，單書國號曰漢曰宋者，蓋其建國號詔漢曰宋也。」我朝大元二字在詔旨，不可單用。又凡書官銜，俱常從實。如廉訪使、總管之類。若曰監司、大守，是亂其官制。久遠莫可考矣。又篆蓋二字止可施壙石。若於碑，須曰篆額為是。"
      },
      {
        "index": 56,
        "text": "雕刻精絕"
      },
      {
        "index": 57,
        "text": "詹成者，宋高宗朝匠人，雕刻精妙無比。嘗見所造鳥籠，四面花版，皆於竹片上刻成。宮室人物山水花木禽鳥，纖悉俱備。其細若縷，而且玲瓏活動。求之二百餘年，無復此一人矣。"
      },
      {
        "index": 58,
        "text": "題跋"
      },
      {
        "index": 59,
        "text": "劉須溪先生題《蘇李泣別圖》云：「事已矣，泣何為？蘇武節，李陵詩。」噫！馮海粟先生題《楊妃病齒圖》云：「華清宮，一齒痛，馬嵬坡，一身痛。漁陽鼙鼓動地來，天下痛。」陳伯敷先生題《楊妃上馬嬌圖》云：「此索清平調詞赴沈香亭時邪？抑聞漁陽鼙鼓聲赴馬嵬坡時邪？上馬固相似，情狀大不同，觀者當審諸。」余觀三先生之跋語，痛快嚴峻，抑揚感傷，使後世之為人君而荒於色，為人臣而失其節者，見之寧不知懼乎？"
      },
      {
        "index": 60,
        "text": "隆友道"
      },
      {
        "index": 61,
        "text": "張毅父先竹，廬陵人，而宋丞相文公友也。公貴顯時，屢以官辟不就。江南既內屬，公自廣還，過吉州城下，先生來見。曰：「今日丞相赴北，某當偕行。」既至燕，寓於公囚所側近，日以美饌。凡三載，始終如一。且潛製一櫝，公受刑日，即以藏其首。復訪求公之室歐陽氏於俘虜中，俾出焚其屍，先生收拾骸骨，襲以重囊，與先所函櫝南歸，付公家葬之。後公之子忽夢公怒云：「繩鋸髮斷。」明日起視，果有繩束髮，其英爽尚如此。劉須溪紀其事，贊於公畫像上曰：「閑居忽忽，萬古咄咄，天風慘然，如動生髮，如何尋約。亦念束勿，豈其英爽。猶累形軀，同時之人，能不顙泚，昔忌其生，今忌其死。」鄧中齋題曰：「目炯炯兮，疏星曉寒。氣郁郁兮，晴雷殷山。頭碎柱兮璧完，血化碧兮心丹。嗚呼！會謂斯人，不在世間。」"
      },
      {
        "index": 62,
        "text": "朱、張"
      },
      {
        "index": 63,
        "text": "宋季年，群亡賴子相聚，乘舟鈔抗掠海上。朱清、張瑄最為雄長。陰部曲曹伍之，當時海濱沙民富家以為苦，崇明鎮特甚。清嘗庸楊氏，夜殺楊氏，盜妻子貨財去。若捕急，輒引舟東行。三日夜，得沙門島。又東北，過高句麗水口，見文登夷維諸山。又北，燕山與碣石，往來若風與鬼，影跡不可得。稍怠，則復來。亡慮十五六返，私念南北海道此固徑，且不逢淺角，識之。廷議，兵方興。請事招懷。奏可。清、瑄即日來，以吏部侍郎左遷七資最下一等授之，令部其徒屬，為防海民義，隸提刑，節制水軍。江南既內附，二人者從宰相入見，授金符千戶。時方挽漕東南供京師，運河隘淺，不容大舟，不能百里、五十里。輒為堰瀦水，又絕江淮，逆泗水。呂梁彭城，古稱險處，會通河未鑿。東阿茌平道中，車運三百里，轉輸艱而糜費重。二人者建言海漕事。試之，良便。上方註意響之，初年不過百萬石，後乃至三百萬石。二人者，父子致位宰相，弟侄甥皆大官，田園宅館偏天下，庫藏倉庾相望，巨艘大舶帆交番夷中，輿騎塞隘門巷，左右仆從皆佩於廊金符，為萬戶千戶，累爵積貲，氣意自得。二人者既滿盈，父子同時夷戮殆盡，沒貲產縣官，黨與家破禁錮，大德六年冬也。"
      },
      {
        "index": 64,
        "text": "交誼"
      },
      {
        "index": 65,
        "text": "陳子方、閔仲達、同舍生也，皆待次杭府史。陳月日在前，以計力反先之。陳殊無怒意，因赴都，以薦舉人仕，歷官浙西廉訪司僉事。閔方升書吏，聞陳來，嘆曰：「復何面目見之？」遂稱疾不出。陳下車，即問左右曰：「閔仲達何在？」眾以疾對。陳曰：「必為我故，非疾也。」亟造其家，皇恐出肅。陳曰：「吾與君氣誼契厚，君昔先我而食祿者，命也。使非此，吾又能致是耶？今幸同一公署，惟有以教正之，幸甚。寧舍我與？」閔感激從事，相好如初。"
      },
      {
        "index": 66,
        "text": "假宅以死"
      },
      {
        "index": 67,
        "text": "吾鄉周待制先生，字本心，築一室，才落成，友人楊公道與疾至門曰：「願假君新宅以死。」先生讓正寢居之，妻子咸不然，先生弗顧。未幾，楊死，箱財廿八，莫有主者。楊之弟詣先生分財。先生曰：「若兄寄死於我，意固在是。喪事之費自己出，終不利其一毫。」對眾封籍，自平陽呼其子來，悉付與之。"
      },
      {
        "index": 68,
        "text": "清風堂屍跡"
      },
      {
        "index": 69,
        "text": "福州鄭丞相府清風堂石階上有臥屍跡，天陰雨時，跡尤顯。蓋其當宋，以暮年登科。未幾，拜相。至今閭巷表之曰：「耆德魁輔之坊。」鄭顯時，侵漁百姓，至奪其屋廬以廣居宅。有被逼抑者，遂自殺於此。今所居為官執豪奪，子孫不絕如線。因記宋臨川吳會能改《齋漫錄》云：「建炎四年五月，楊勍叛卒由建安寇延平，道出小常村，掠一婦人，逼脅，欲犯之。婦人毅然誓死不受汙，遂遇害，橫屍道傍。賊退，人為收瘞之，而其屍枕籍處痕跡隱然不滅。每雨，則其跡乾，晴即濕，宛如人影，往來者莫不嗟異。鄉人或削去之，隨即復見，覆以它土，而其跡愈明，今三十年矣。與順昌軍員范旺事略同。但現跡街磚，而此現於土上耳。范死以忠，婦死以節。小常村去劍浦縣治二十里，以漫錄言之，則二人之死足以驚動萬世，宜其英烈之氣不泯如此。若清風堂者，不過冤抑之志不得伸，以決絕於一時耳。亦何為而然哉！豈幽憤所積結致是邪？此理殆不可曉。"
      },
      {
        "index": 70,
        "text": "坐右銘"
      },
      {
        "index": 71,
        "text": "翰林學士盧疏齋先生，字處道，涿郡人。坐右銘大書一「天」字，其下細註六字云：「有記性，不急性。」可謂知畏天者矣。"
      },
      {
        "index": 72,
        "text": "掘墳賊"
      },
      {
        "index": 73,
        "text": "杭瑪瑙寺僧溫日觀，能書，所畫蒲萄，須梗枝葉，皆草書法也。性嗜酒，然楊總統飲以酒，則不一沾唇。見輒罵曰：「掘墳賊，掘墳賊」云。"
      },
      {
        "index": 74,
        "text": "廉介"
      },
      {
        "index": 75,
        "text": "李仲謙，滕州鄒縣人。前至元間，由嘉興路吏貢補浙西按察司書吏，廉介有為。上侍父母，下撫兩弟，每退食自公，則閉戶讀書，稽今考古。而教訓之俸薄，奉養不給，婦躬紡續，以益薪水之費。仲謙止有一布衫，或須浣濯補殺，必俟休暇日。至是，若賓客見訪則俾小子致謝曰：「家君治衣，弗可出。」雷彥正，號苦齋者，清正慎許可人也。時為使，偶戲謂曰：「外郎穿布衲到，敢裹著珍珠。」仲謙略不答。徐至本案書，寫辭退呈狀，壓幾上而歸，使知深悔失言。親謁謝過，請其出，終不允，使去。他使來，復往請，始復役。後仕至憲官。"
      },
      {
        "index": 76,
        "text": "甲午節氣"
      },
      {
        "index": 77,
        "text": "至元三十一年甲午歲節氣，正月一日壬子，立春。二月二日癸未，驚蟄。三月三日癸丑，清明。四月四日甲申，立夏。五月五日甲寅，芒種。六月六日乙酉，小暑。七月七日己卯，立秋。八月八日乙酉，白露。九月九日丙辰，寒露。十月十日丙戌，立冬。十一月十一日丁巳，大雪。十二月十二日丁亥，大寒。"
      },
      {
        "index": 78,
        "text": "先輩謙讓"
      },
      {
        "index": 79,
        "text": "武林錢思復行生，嘗言年十六七時，以詩見息齋李公於州橋寓居。既拜公，公答拜，命坐，辭之再。公曰：「仲尼之席，童子隅坐。」因不敢辭。徐永之先生為江浙提舉日，客往訪之者，無間親疏貴賤，必送之門外。凡客請納步，則曰：「不可，婦人送迎不躍國。」右二事，可見前輩諸老，謙恭退抑，汲引後進，待人接物者如此。"
      },
      {
        "index": 80,
        "text": "雙竹杖"
      },
      {
        "index": 81,
        "text": "白廷玉先生，號湛淵，錢唐人。家多竹，忽一竿上岐為二，人皆異之，賦《雙竹杖》詩。未幾，先生歿。先生有二子，或以為先兆云。"
      }
    ]
  }
}
