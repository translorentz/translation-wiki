{
  "chapterNumber": 1,
  "title": "卷一 (Volume 1)",
  "sourceContent": {
    "paragraphs": [
      {
        "index": 1,
        "text": "列聖授受正統"
      },
      {
        "index": 2,
        "text": "始祖。"
      },
      {
        "index": 3,
        "text": "烈祖神元皇帝。"
      },
      {
        "index": 4,
        "text": "太祖應天啟運聖武皇帝。宋開禧二年丙寅十二月，即位於斡難河，自號可汗，至宋寶慶三年丁亥七月己丑，崩於薩里川。在位二十二年，壽六十六，葬起輦谷。"
      },
      {
        "index": 5,
        "text": "太宗英文皇帝。宋紹定二年己丑八月己未，即位於忽魯班雪不只，至宋淳祐元年辛丑十一月，崩於胡闌山。在位一十三年，壽五十六，葬起輦谷。六皇后禿里吉納臨朝稱制，皇后乃馬真氏。"
      },
      {
        "index": 6,
        "text": "睿宗仁聖景襄皇帝。"
      },
      {
        "index": 7,
        "text": "憲宗追諡。"
      },
      {
        "index": 8,
        "text": "定宗簡平皇帝。宋淳祐二年壬寅至乙巳，皇后當國，丙午七月，歸政。即位於答蘭八思，至戊申三月，崩於胡眉斜陽吉兒。在位三年，壽四十三，葬起輦谷。皇太后禿里吉納復治國事。"
      },
      {
        "index": 9,
        "text": "憲宗桓肅皇帝。宋淳祐十一年辛亥六月，即位於闊貼兀阿蘭，至宋開慶元年己未七月二十七日癸亥，崩於釣魚山。在位九年，壽五十。"
      },
      {
        "index": 10,
        "text": "世祖聖德神功文武皇帝。宋景定元年庚申四月一日戊辰，即位於開平，建元中統，至至元三十一年甲午正月十九日庚午，崩於紫檀殿。在位三十五年，壽八十，葬起輦谷，中統四，至元三十一。"
      },
      {
        "index": 11,
        "text": "裕宗文惠明孝皇帝。"
      },
      {
        "index": 12,
        "text": "成宗追諡。"
      },
      {
        "index": 13,
        "text": "順宗昭聖衍孝皇帝。"
      },
      {
        "index": 14,
        "text": "武宗追諡。"
      },
      {
        "index": 15,
        "text": "成宗欽明廣孝皇帝。至元三十一年甲午四月十四日甲午，即位於上都，改至元三十二為元貞，至大德十一年丁未正八月八日癸酉，崩於玉德殿。在位十三年，壽四十二，葬起輦谷。元貞二，大德十一。"
      },
      {
        "index": 16,
        "text": "武宗仁惠宣孝皇帝。大德十一年丁未五月十一日甲戌，即位於上都。十二月，詔改大德十二為至大。至四年辛亥正月八日庚辰，崩於玉德殿。在位四年，壽三十一，葬起輦谷。至大四。"
      },
      {
        "index": 17,
        "text": "仁宗聖文欽孝皇帝。至大四年辛亥三月十八日庚寅，即位於大明殿。九月壬子，詔改至大五為皇慶。至延祐七年庚申正月二十一日辛丑，崩於光天宮。在位九年，壽三十六，葬起輦谷。皇慶二，延祐七。"
      },
      {
        "index": 18,
        "text": "英宗睿聖文孝皇帝。延祐七年庚申三月十一日庚寅，即位。十二月乙巳，詔改延祐八為至沼。至三年癸亥八月四日癸亥，遇弒，崩於上都途中南坡行幄。在位四年，壽二十一，從葬諸帝陵。至治三。"
      },
      {
        "index": 19,
        "text": "顯宗光聖仁孝皇帝。泰定諡，今出廟。"
      },
      {
        "index": 20,
        "text": "泰定皇帝。至治三年癸亥九月四日癸巳，即位於上都龍居河。十二月丁亥，詔改至治四為泰定；至五年戊辰二月占，改致和。七月十日庚午，崩，文宗追廢。在位五年，壽二十六。泰定四，泰定五年改致和。文宗即改天曆。"
      },
      {
        "index": 21,
        "text": "明宗翼獻景孝皇帝。天曆二年己巳正月二十八日丙戌，即位於和寧北。八月二日，大駕次王忽察都；六日，暴崩。不改元，在位八月。壽三十，葬起輦谷。"
      },
      {
        "index": 22,
        "text": "文宗聖明元孝皇帝。致和元年戊辰九月十三日壬申，即位於大明殿。改元天曆。詔讓大兄明宗。明年己巳五月，帝發京師北迎。八月二日丙戌，遇於忽察都。庚寅，明宗暴崩；己亥，复即位於上都。至三年庚午五月戊午，改至順。至三年壬申八月十二日己酉，崩。在位五年，壽二十九，葬起輦谷。後至元六年庚辰六月丙申，以帝謀不軌，使明宗飲恨而崩，詔撤其廟主。天曆二，至順三。"
      },
      {
        "index": 23,
        "text": "寧宗衝聖嗣孝皇帝。至順三年壬申十月四日庚子，即位於大明殿，至十一月十六日壬午，崩。不改元，年七歲，葬起輦谷。"
      },
      {
        "index": 24,
        "text": "今上皇帝。至順四年癸酉六月八日己巳，即位於上都。十月戊辰，改元元統；至三年乙亥十一月辛丑，改至元；至七年正月一日，改至正。元統二，至元六，至正今二十六年。"
      },
      {
        "index": 25,
        "text": "氏族"
      },
      {
        "index": 26,
        "text": "蒙古七十二種"
      },
      {
        "index": 27,
        "text": "色目三十一種"
      },
      {
        "index": 28,
        "text": "漢人八種"
      },
      {
        "index": 29,
        "text": "金人姓氏"
      },
      {
        "index": 30,
        "text": "平江南"
      },
      {
        "index": 31,
        "text": "至元十一年甲戌，宋之咸淳十年也。秋七月，世祖命中書右丞相伯顏、總制大軍取宋，論之若曰：「朕聞曹彬不嗜殺人。一舉而定江南，汝其體朕心，法彬事，毋使吾赤子橫罹鋒刃。」伯顏叩首奉命惟謹。既而混一職方，豈非不嗜殺人之驗與。"
      },
      {
        "index": 32,
        "text": "獨松關"
      },
      {
        "index": 33,
        "text": "明年乙亥春，諸郡望風降敗。丞相伯顏遣員外郎石天麟詣闕奏聞。世皇喜，顧謂侍臣曰：「朕兵已到江南，宋之君臣必知畏恐。茲若遣使議和，邀索歲幣，想無不從者。」遂敕伯顏按兵。乃命禮部尚書廉希賢、侍郎嚴忠範、計議官宋德秀、祕書丞柴紫芝等，齊奉國書使宋。次建康。賢等借兵衛送，伯顏曰：「方今兩軍相厄，互有設險，宜令行人先往道意。若便擁兵前進，吾恐別生罅隙，則和議之事必難成矣。」"
      },
      {
        "index": 34,
        "text": "希賢等堅請，乃簡閱銳卒伍百畀之。至獨松關，戍關者，宋浙西安撫司參議官張濡也，以為北兵叩關，率眾掩擊，殺忠範，執希賢。希賢亦病創死。世皇聞之，大怒，趣進攻，嗟夫！宋之亡也，非有桀紂之惡，特以始之以拘留使者，肇天兵之興，終之以誤殺使者，激世皇之怒耳。藉使獨松之使不死，宋之存亡未可知。其亦有數也與。"
      },
      {
        "index": 35,
        "text": "浙江潮"
      },
      {
        "index": 36,
        "text": "明年正月甲申，丞相伯顏駐軍皋亭山。宋奉表及國璽以降，遣千戶囊加歹等入城慰諭，令居民門首各貼「好投拜」三字。及聞益王廣王如婺州，即命分兵屯守諸門，范文虎安營浙江沙滸。太皇太后望祝曰：「海若有靈，當使波濤大作，一洗而空之。」潮汐三日不至，軍馬宴然。文虎，呂文煥婿，安慶守臣，降於我者。"
      },
      {
        "index": 37,
        "text": "宋興亡"
      },
      {
        "index": 38,
        "text": "宋之興，始於後周恭帝顯德七年，恭帝方八歲。及其亡也，終於少帝德祐元年，少帝時四歲，名顯。而顯德二字，競與得國時合。周以主幼而失國，宋亦以主幼而失國；周有太后在上，宋亦有太后在上。始終興亡之數，昭然如此。"
      },
      {
        "index": 39,
        "text": "萬歲山"
      },
      {
        "index": 40,
        "text": "萬歲山在大內西北太液池之陽，金人名瓊花島。中統三年，修繕之。其山皆以玲瓏石疊壘，峰巒隱映，松檜隆鬱，秀若天成。引金水河至其後，轉機運戽斗，汲水至山頂。山石龍口，注方池，伏流至仁智殿後，有石刻蟠龍，昂首噴水仰出，然後東西流入於太液池。山上有廣寒殿七間，仁智殿則在山半，為屋三間。山前白玉石橋，長二百尺。直儀天殿後，殿在太液池中圓坻上，十一楹，正對萬歲山。"
      },
      {
        "index": 41,
        "text": "山之東也為靈囿，奇獸珍禽在焉。車駕歲巡上都，先宴百官於此。浙省參政赤德爾嘗云：「向任留守司都事時，聞故老言，國家起朔漠日，塞上有一山，形執雄偉。金人望氣者，謂此山有王氣，非我之利。」金人謀欲厭勝之，計無所出，時國已多事，乃求通好人貢，既而曰：「他無所冀，願得某山以鎮壓我土耳。」"
      },
      {
        "index": 42,
        "text": "眾皆鄙笑面許之。金人乃大發卒鑿掘，輦運至幽州城北，積累成山，因開挑海子，栽植花木，營構宮殿，以為遊幸之所。未幾，金亡，世皇徙都之。至元四年，興築宮城，山適在禁中，遂賜今名云。留守司在宮城西南角樓之南，專掌宮禁工役者。"
      },
      {
        "index": 43,
        "text": "大軍渡河"
      },
      {
        "index": 44,
        "text": "世皇取江南，大軍次黃河，苦乏舟楫。夜夢一老叟曰：「陛下欲渡河，當隨我來。」引至一所，指曰：「此即是已。」帝遂以物標識之。乃覺，歷歷可記。明日，循行河滸，尋夢中所見處，果是。方驚顧間，忽有人進曰：「此間水淺，可渡。」"
      },
      {
        "index": 45,
        "text": "時帝徵夢中語，因謂曰：「汝能先涉否？」其人乃行，大軍自後從之，無一不濟。帝欲重旌其功，對曰：「富與貴悉非所願，但得自在足矣。」遂封為答剌罕，與五品印，撥三百戶以食之。今其子孫尚有存者。此事楊元誠太史瑀所云。"
      },
      {
        "index": 46,
        "text": "檄"
      },
      {
        "index": 47,
        "text": "世皇下江南檄，枚舉賈似道無君之罪，宋國臣民其不誠服者與。其文曰："
      },
      {
        "index": 48,
        "text": "「宅中圖大，天開一統之期；自北而南，雷動六師之眾。先謂吊民而伐罪，蓋將用夏而變夷；欲制江浙以削平，極汝海隅而混一。堪嗟此宋，信任非人，處之師相之尊，委以國柄之重。世濟其惡，真凶悖之賈充；謀及乃心，效奸雄之曹操。不學無識，無術弄權，誇滸黃僅免其身，比河清莫大之續。承君之寵，如彼之專，貪天之功，確乎不拔。惜官爵以總寶貨，苛條法以苦賢才。奪土田而無地可耕，變關會而物價溢湧。藉鄙猥者伴食於廟堂，任反側者失兵於邊徼。恬視雷星之召異，罔聞水火之降災。"
      },
      {
        "index": 49,
        "text": "滿朝皆其私人，用將因其重賂。用白扎而破世守之法，曲丹筆而容天討之刑。民心已離而不知，天命將革而未悟。方且貪湖山之樂，聚寶玉之珍，弗顧母死，奪制以貪榮，乃乘君寵，立幼而固位。以己峻功碩德，而自比於周公。欺人寡婦孤兒，反不如於石莫殺而混海宇。振兵略地，隨所向而宣皇威。一戰乘勝而渡江，諸將列降而獻土，厥角稽首，迎我前矛，後實先聲，易如破竹。昭天順人信之助，成我風行草偃之功。合宇宙以清寧，蘇人民而鎮撫。恩寬幼主以下，罪止元惡之身。自今檄到，應守令以境土投拜，除大支犒賞外，仍其官職。謹檄。」"
      },
      {
        "index": 50,
        "text": "朝儀"
      },
      {
        "index": 51,
        "text": "大元受天命，肇造區夏，列聖相承，至於世皇至元初，尚未遑興建宮闕。凡遇稱賀，則臣庶皆集帳前，無有尊卑貴賤之辨。執法官厭其喧雜，揮杖擊逐之，去而復來者數次。翰林承旨王文忠公時兼太常卿，慮將貽笑外國，奏請立朝儀。遂如其言。"
      },
      {
        "index": 52,
        "text": "科舉"
      },
      {
        "index": 53,
        "text": "皇慶癸丑冬十一月，詔曰：「其以皇慶三年俄月，天下郡縣，興其賢者能者，充賦有司。明年二月，會試京師，中選者，朕將親策焉。」按遺山元公所撰〈廉訪使楊文憲公墓碑〉云：太宗即位之十年戊戌，開舉選，特詔宣德課稅使劉公用之，試諸道進士。公試東平兩中賦論第一，奏授河南路徵收課稅所長官、兼廉訪使，則國朝科舉之設已筆於此。」寥寥七十餘年，而普顏篤皇帝克不墜祖宗之令典。尊號曰仁，不亦宜乎？初焉試論賦，蓋反宋金餘習。後則一以經學為本，非復向時比矣。"
      },
      {
        "index": 54,
        "text": "江南謠"
      },
      {
        "index": 55,
        "text": "汲郡王公《玉堂嘉話》云：「宋未下時，江南謠云：『江南若破，百雁來過。』當時莫喻其意，及宋亡，蓋知指丞相伯顏也。」"
      },
      {
        "index": 56,
        "text": "白道子"
      },
      {
        "index": 57,
        "text": "太宗時，諸國來朝者，多以冒禁應死。耶律文正王進奏曰：「願無污白道子。」從之。蓋國俗尚白，以白為吉，故也。"
      },
      {
        "index": 58,
        "text": "官不致仕"
      },
      {
        "index": 59,
        "text": "大德七年，詔內外官年及七十，並聽致仕。時郭守敬，字若思，順德邢台人，知太史院事。以舊臣，且熟朝廷所施為，獨不許其請。至今翰林太史司天官不致仕者，咸自公始。"
      },
      {
        "index": 60,
        "text": "答剌罕"
      },
      {
        "index": 61,
        "text": "答剌罕，譯言一國之長。得自由之意，非勳戚不與焉。太祖龍飛日，朝廷草創，官制簡古，惟左右萬戶，次及千戶而已。丞相順德忠南獻王之曾祖啟昔禮，以英材見遇，擢任千戶，錫號答剌罕。至元壬申，世祖錄勳臣後，拜王宿衛宮襲號答剌罕。"
      },
      {
        "index": 62,
        "text": "皇族列拜"
      },
      {
        "index": 63,
        "text": "己丑秋八月，太宗即皇帝位，耶律睚王、時為中書令，定冊立儀禮，皇族尊長，皆令就班列拜。尊長之有拜禮，蓋自此始。"
      },
      {
        "index": 64,
        "text": "內八府"
      },
      {
        "index": 65,
        "text": "宰相內八府宰相八員，視二品秩，而不降授宣命，特中書照會之任而已，寄位於翰林之埽鄰。埽鄰，宮門外院官會集處也。所職視草制，若詔赦之文，則非其掌也。至於院之公事，亦不得與焉，例以國戚與勳貴之子弟充之。"
      },
      {
        "index": 66,
        "text": "雲都赤"
      },
      {
        "index": 67,
        "text": "國朝有四怯薛太官。怯薛者，分宿衛供奉之士為四番。番三晝夜。凡上之起居飲食，諸服御之政令，怯薛之長皆總焉。中有雲都赤，乃侍御之至親近者。雖官隨朝諸司，亦三日一次，輪流入直。負骨朶於肩，佩環刀於要，或二人四人，多至八人。時若上御控鶴，則在墀陛之下，蓋所以虞姦回也。"
      },
      {
        "index": 68,
        "text": "雖宰輔之日覲清光，然有所奏請，無雲都赤在，固不敢進。今中書移咨各省，或有湏備錄奏文事者，內必有云都赤某等。以此之故，余又究骨朶字義。嘗記宋景文筆云：關中人以腹大為胍𦘴，俗音謂杖頭大者亦曰胍𦘴，後訛為骨朶。朶，平聲。"
      },
      {
        "index": 69,
        "text": "大漢"
      },
      {
        "index": 70,
        "text": "國朝鎮殿將軍，募選身軀長大異常者充。凡有所請給，名曰大漢衣粮，年過五十，方許出官。"
      },
      {
        "index": 71,
        "text": "貴由赤"
      },
      {
        "index": 72,
        "text": "貴由赤者，快行是也。每歲一試之，名曰放走。以腳力便捷者膺上賞，故監臨之官，齊其名數而約之以繩，使無後先參差之爭，然後去繩放行。在大都，則自河西務起程。若上都，則自泥河兒起程。越三時，走一百八十里，直抵御前，俯伏呼萬歲。先至者賜銀一餅，餘者賜段疋有差。"
      },
      {
        "index": 73,
        "text": "昔寶赤"
      },
      {
        "index": 74,
        "text": "昔寶赤，鷹房之執役者。每歲以所養海有獲頭鵝者，賞黃金一錠。頭鵝，天鵝也。以首得之，又重過三十餘斤。且以進御膳，故曰頭。"
      }
    ]
  }
}
