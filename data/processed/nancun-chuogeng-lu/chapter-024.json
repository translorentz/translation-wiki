{
  "chapterNumber": 24,
  "title": "卷二十四 (Volume 24)",
  "sourceContent": {
    "paragraphs": [
      {
        "index": 1,
        "text": "結交重義氣"
      },
      {
        "index": 2,
        "text": "國初，張公可與李公仲方、鮮于公伯機同仕於朝，既而張除浙省郎中，李除都事，鮮于除浙東宣經歷，胥會於杭，吹甚。李卒於官，張移書鮮于曰：「仲方歿矣，家貧子幼。吾輩若不為之經紀，則孤寡何所依也。吾以一女許配其仲子矣。公以為何如？」鮮于聞訃，哀祭成禮，亦以一女許贅其長子，即從善也，後官至紹興推官。仲子字復初，官至淮官總管。於此可見前輩結交重義氣，不以貴賤貧富易其心，誠可敬也。張公官至中書左丞。"
      },
      {
        "index": 3,
        "text": "帝廷神獸"
      },
      {
        "index": 4,
        "text": "國朝每宴諸王大臣，謂之大聚會。是日，盡出諸獸於萬歲山。若虎豹熊象之屬，一一列置訖，然後獅子至，身才短小，絕類人家所蓄金毛猱狗。諸獸見之，畏懼俯伏，不敢仰視。氣之相壓也如此。及各飼以雞鴨野味之類，諸獸不免以爪按定。用舌去其毛羽，惟獅子則以掌擎而吹之，毛羽紛然脫落，有若洗者。此其所以異於諸獸也。古雲獅子吼，蓋不易於吼，一吼則百獸為之辟易也。"
      },
      {
        "index": 5,
        "text": "勾闌壓"
      },
      {
        "index": 6,
        "text": "至元壬寅夏，松江府前勾欄鄰居顧百一者，一夕，夢攝入城隍廟中，同被攝者約四十余人，一皆責狀畫字。時有沈氏子，以搏銀為業，亦夢與顧同，郁郁不樂，家人無以紆之。勸入勾欄觀排戲，獨顧以宵夢匪貞，不敢出門。有女官奴習嘔唱，每聞勾欄鼓鳴，則入。是日，入未幾，棚屋拉然有聲。眾驚散。既而無恙，復集焉。不移時，棚阽壓。顧走入抱其女，不謂女已出矣，遂斃於顛木之下，死者凡四十二人，內有一僧人二道士。獨歌兒天生秀全家不損一人。其死者皆碎首折肋，斷筋潰髓。亦有被壓而幸免者，見衣朱紫人指示其出。不得出者，亦曲為遮護雲。"
      },
      {
        "index": 7,
        "text": "鵓鴿傳書"
      },
      {
        "index": 8,
        "text": "顏清甫、曲阜人，顏子四十八代孫。嘗臥病，其幼子偶彈得一鵓鴿，歸以供膳，於梢翎間得書一緘，書上題雲：「家書付男郭禹開拆。」禹乃曲阜縣尹郭仲賢也。蓋其父自真定寄至者。時仲賢改授遠平縣尹去，鴿未及知，盤桓尋覓，遂遇害。清甫見之，責其子，便取木匣函鴿，候病稍愈，直抵仲賢官所，獻書與鴿，且語其故。仲賢戚然曰：「畜此鴿已十七年矣。凡有家書，雖隔數靠裏，亦能傳致。誠異禽也。」命左右瘞之。以清甫長厚君子，留之累日，商及子弟出處，仲賢告言：「長子國祥頗習儒業。」及仲賢知霍州，召補州史，貢山東廉訪奏差升書吏，後官至漢中廉訪使。"
      },
      {
        "index": 9,
        "text": "待士鄙吝"
      },
      {
        "index": 10,
        "text": "嘉興林叔大掾江浙行省時，貪墨鄙吝，然頗交接名流，以沽美譽。其於達官顯宦，則刲羔殺豕，品饌甚盛。若士夫君子，不過素湯餅而已。一日，延黃大癡作畫，名士畢集，而此品復出。捫腹闊步，譏謔交作。叔大赧甚，不敢仰視。遂揖潘子素，求題其畫。子素即書一絕句雲：「阿翁作畫如說法，信手拈來種種佳。好水好山塗抹蓋，阿婆臉上不曾搽。」大癡笑謂曰：「好水好山，言達官顯宦也；阿婆臉不搽，言素面也。」言未已，子素復加一句雲：「諸佛菩薩摩訶薩。」俱不解其意，子素曰：「此謝語，即僧家懺悔也。」哄堂大笑而散。叔大數日羞出見客。人之鄙吝，一至於此，亦可憐已。"
      },
      {
        "index": 11,
        "text": "陳公子"
      },
      {
        "index": 12,
        "text": "陳雲嶠，泗州人，性豪宕結客。其祖平章，故宋制置，即龍麟洲題琵琶亭以譏之者。凡積金七屋，不數年，散盡。嘗為侍儀舍人，館閣諸老、朝省名公，莫不折輩行與交，鹹稱之曰公子。其妻，傈大保女也，恃富貴近戚，偶以一言驕之，遂終身不見。嘗被命監鑄祭器於杭。無錫倪元鎮慕其名，來見之，張燕湖山間，羅設甚至，酒終為別，以一帖饋米百石，雲嶠命從者移置近所，舉巨觥，引妓樂驅從者而前，悉分散之。顧倪曰：「吾在京時，即熟爾名。雲南士之清者，它無與比。其所以章章者，蓋以米沽之也。請從今日絕交。」且罵諸嘗譽之者。時張伯雨在坐，不勝跼蹐。其豪氣類如此。嘗雪中騎牛拜米南宮墓詩雲：「少年不解事，買駿輕千金。何如小黃犢，踏雪空山深。小小雙牧童，吹笛穿松林。醉拜南宮墓，地下有知音。」言世上無知音也。平日喜居錢唐，好古有余，而治才不足。又不樂小官，怒罵宰相，年逾六十，不得誌而死。其畢命時。作偈雲：「前身本是泗州僧。」"
      },
      {
        "index": 13,
        "text": "漢魏正閏"
      },
      {
        "index": 14,
        "text": "霍治書雲：紫陽楊煥然先生讀「通鑒」，至論漢魏正閏，大不平之，遂修《漢書》，駁正其事。因作詩雲：「風煙慘淡駐三巴，漢燼將燃蜀婦ヮ。欲起溫公問書法，武侯入寇寇誰家。」後攻宋軍回，始見《通鑒綱目》，其書乃寢。順德劉道濟先生尤不平之，修書名《三為》，亦見《綱目》，閟而不行。中統改元。陵川郝伯常先生使宋，被留儀真，執不得還。就買書作《續漢史》。既脫稿，會同僚茍正甫諸公飲，至數行，忽長嘆曰：「某辛苦十余年，莫不被高頭巾已做了也。」皆對雲，不聞之。至元丁亥，予分臺江西。購得蕭常續漢書全部。因喟然曰：「惜乎郝君不及見此。」"
      },
      {
        "index": 15,
        "text": "剛卯"
      },
      {
        "index": 16,
        "text": "剛卯者，按許慎《說文》：㱾改，大剛卯，以逐鬼也。《玉篇》：開改，剛卯大印。以辟鬼也。《廣韻》：㱾改、大開堅也。《王莽傳》服虔註曰：「剛卯、以正月卯日作。佩之，長三寸，廣一寸四分。或用玉，或用金，或用桃，著佩之。」又註：「當中央從穿作孔，以彩絲茸其底。刻其上，文曰：「正月剛卯既央，靈殳四方。赤青白黃，四色是當。帝令祝融，以教夔龍。庶疫剛瘴，莫我敢當。又曰：『疾日嚴卯，帝令夔化。順爾國化，伏茲靈殳。既立既直，既觚既方。庶使剛癉，莫我敢當。』凡六十六字。㱾改者，佩印也。以正月卯日作，故謂剛卯，又謂之大堅，以辟邪也。金刀之利者，皆不得行。」服虔曰：「剛卯，以正月卯日作，佩之，長三寸，廣一寸四分。或用金，或用桃。著革帶佩之。今有玉在者，銘其一面曰：『正月剛卯金刀，莽所鑄之錢也。』」晉灼曰：「剛卯長一寸，廣五分四方。當中央從穿作孔。以彩絲茸其底，如冠纓頭蕤。刻其上面作兩行書，文曰：『正月剛卯既央。靈殳四方。』其一銘曰：『疾日嚴卯。帝今夔化。順爾故伏，化茲靈殳。師古曰：「往往於土中得玉剛卯者，按大小及文，服說是也。莽以劉字上有卯，下有金，旁又有刀，故禁剛卯及金刀也。」博謀卿士，僉曰：「天人同應，昭然著明。其去剛卯，莫以為佩。除刀錢，勿有以為利。承順天心，快百姓意。乃更作小錢，徑六分，重一銖，文曰：『小錢直一。與大泉五十者，為二品並行。」後漢《輿服誌》：佩雙印，長寸二分，方六分。乘輿、諸侯、及王公、列侯、以白玉。中二千石以下，至四百石，皆以黑犀。三百石以至私學弟子，皆以象牙。上合絲。乘輿以縢，貫白珠，赤罽蕤。諸侯王以下以綔，赤絲蕤，縢綔各如其印質。刻書曰：正月剛卯既決，慎爾周伏。化茲靈殳，凡六十六字。前書註雲：「正月剛卯作。」霍治書清甫雲：「嘗於吳中得白玉剛嚴雙印四枚，完具者二。剛卯銘詞三十四字，嚴卯銘詞三十二字。其二字筆畫損缺，剛卯無『既央』二字，余十字難辯。嘗考《王莽傳》、《輿服誌》、《說文》、《卯剛銘》與《說文》及《王莽傳》同，《輿服誌》，『央』為『決』。嚴卯疾『日』為『曰』，疑誌誤。又『順爾故化伏』與《莽傳》同，《說文》作『順爾國化伏』。《輿服誌》作『填爾周伏化』，未詳孰是。」其服用制度，遞相引據，亦不同。後見徐容齋參政藏剛睛，梁貢父尚書藏剛嚴二，並系古玉篆體。剛卯銘三十四字，字畫亦損缺。制度銘詞，與前雙印大約不異。續收嚴卯二：一以玉為之，一若琴瑟。俗傳葛仙翁煉丹頭，又名藥註子。其文曰：「制曰嚴卯，帝命莫忘。日資唯是，黑青白黃。既正既直，既觚既方。庶使罔談，莫我敢當。」與前嚴卯銘詞並差。鮮于伯機經歷收一枚，高彥敬尚書收二枚，並真楷書。皆似近代制作。未見所出。偶得金陵學宮所刻黃山谷先生辯剛卯遺跡，其說與前相同。但雲：綔，絲繩也，音護。古文無此字，按五紐繩器也。昱，兔罟也。豈紉絲繩與兔罟相類，故同此音耶？又馬永鄉懶真子錄雲：「漢人以正月卯日作佩之，銘其一面曰剛卯。乃知今人立春或戴春勝，亦古制也。蓋剛者、強也。卯者，劉也。正月佩之，尊國姓也，與陳湯所謂強漢者同義。」"
      },
      {
        "index": 17,
        "text": "倜儻好義"
      },
      {
        "index": 18,
        "text": "顧仲庸、泰州人，以財雄一鄉，倜儻好義，有古豪俠風。自奉甚薄，而禮賢養士無虛日，名公巨儒多館其空，張蛻庵承旨，亦其人也。仲庸與保定張文友交。文友嵊縣尹秩滿，僑居江陰。一日，暴卒，時仲庸留京師。友人以訃告，戒勿泄，友詢其故，曰：「文友賢而貧。在六品選人中，吾將與其子為地。」即走告當路者曰：「張文友未疾病矣，願致仕。」因代入狀中書，遂獲以奉政大夫嘉定知州致仕。既領宣命。數月，又代文友之子告蔭，尋註常州晉陵縣尉，便其養母也。其家悉無所知。仲庸南歸，遣人致賻奠，奉宜敕以授其子，聞者驚嘆。仲庸行事類如此。"
      },
      {
        "index": 19,
        "text": "道士壽函"
      },
      {
        "index": 20,
        "text": "會稽陽明洞天，在秦望山後，禹廟之西南。雲即古禹穴，越之勝境也。諸峰環聳盤郁，空曲中有東嶽行祠及老子宮。余嘗宿留其間。一老道士者，朱顏鶴發。延至其室，室橫一空棺，雲已十余年矣，未能即棄浮世而入此匣也。其後兵攻越城，遊騎四出。道士乃沐浴冠佩，絕粒飲，與眾永訣，臥於其中。七日，不死，軍至，發棺，挈之出，兵退，乃入城，一病而卒。向之棺不可得矣，豈非分定歟。"
      },
      {
        "index": 21,
        "text": "餛鈍方"
      },
      {
        "index": 22,
        "text": "喬公仲山、官吏部郎中，好古博雅，仍喜諧謔，所交皆名人才士。公家制餛鈍得法，常苦賓朋需索。一日，於每客前先置一帖，且戒雲：「食畢展卷。」既而取視，乃制造方法也。大笑而散，自後無復言矣。"
      },
      {
        "index": 23,
        "text": "精塑佛像"
      },
      {
        "index": 24,
        "text": "劉元，字秉元，蘇之寶坻人，官至昭文館大學士、正奉大夫、秘書監卿。元嘗為黃冠，師事青州杞道錄。傳其藝非一。而獨長於塑。至元一年，世祖建大護國仁王寺，嚴設梵天佛像，特求奇工為之。有以元薦者，及被召。又從阿尼哥國公學西天梵相，神思妙合，遂為絕藝。凡兩都名剎，有塑士範金，摶換為佛，一出元之手，天下無與比。所謂摶換者，漫帛土偶上而髹之，已而去其土，髹帛儼然像也。昔人嘗為之，至元尤妙。摶丸又曰脫活，京師語如此。"
      },
      {
        "index": 25,
        "text": "繆孝子"
      },
      {
        "index": 26,
        "text": "繆孝子倫，字叔彜，東平人，侍父宦遊，寓居錢唐。至正十六年，淮兵寇城，執其父，將殺之。倫哀號乞免，弗聽；傾家貲以贖，又弗聽。乃自縛請代。於是殺倫而釋其父。甚哉！賊之不仁也！"
      },
      {
        "index": 27,
        "text": "趙孝子"
      },
      {
        "index": 28,
        "text": "趙孝子天爵，字伯廉，平陽解州夏縣人。嘗為吏，多平反，惱行孝弟，治家甚嚴，三子皆頎然玉立。母喪，廬墓三年。父繼喪，又如之。惟蔬食菜羹，不飲酒食肉，不與妻妾見，有司以聞於朝，旌表其門閭，復其身。"
      },
      {
        "index": 29,
        "text": "王義士"
      },
      {
        "index": 30,
        "text": "王義士天爵、字仁傑，亦夏縣人。家饒於財，有善行，以粟貸人，不圖重息。年豐，僅取十之二三。稍饑，但收其本。大兇，則皆已之。鄉裏不知字，鹹稱義士雲。每值生身之這辰，寢苫一月，以報父母。"
      },
      {
        "index": 31,
        "text": "木冰"
      },
      {
        "index": 32,
        "text": "朝廷於歲首、例遣使祭嶽瀆。至正乙巳，翰林應奉李國鳳代祀嵩、恒、醫無閭，抵汴，路閉，即城中望祭嵩嶽，時閏月下旬也。二月十三日，遊相國寺。池上群僧方觀，從之仰視。日旁一月一星，月如初弦者。又十日，雨木冰，狀如樓閣，人物冠帶、鳥獸卉木，百態具備，殆非人工。高林大樹，珠葆羽幢，彌望不絕。凡五日，始解。又十日，復冰。自汴至中灤皆然。不一歲，盜陷汴據之。"
      },
      {
        "index": 33,
        "text": "龍湫獻靈"
      },
      {
        "index": 34,
        "text": "亦集乃路在西北方，有山曰蹇占。山北多龍湫，土人欲有所事，則投之。吉安道土劉學仙嘗至其地，見有烹羔桐酪祠焉，數皮而沈之。祝曰：「神為我鞣而治之。」為期而去。至期，復祠之，則得成革矣。若有曰鬼工然，不可測也。歸，語於虞邵庵先生。先生初以為狺，及質諸其土人之在京師者，則始信。蓋其人習以為常，不以為異耳。"
      },
      {
        "index": 35,
        "text": "王一山"
      },
      {
        "index": 36,
        "text": "杭州屬邑有一巨室，怙財挾勢，虐害良善，邑官貪墨，莫敢誰何。眾不可堪，走訴憲府。巨室逃匿，憲使怒，督責有司，示罪賞揭大逵且家至壁白：「隱藏者罪連坐，首捕者賞萬緡。」其友人王一山者，世業儒，居湖山第一樓。儔彼於密，期月不發。鄰家察知，圖給賞錢，告報於官，官搜索得之，並王逮系。囚見憲使，使問雲：「女知彼所犯乎？」王曰：「知之」「女聞國有制乎？」曰：「知之」。「女見揭示罪賞乎？」曰：「見之」。「女奚不就利避害乎？」曰：「朋友顛連來奔，乘其危以售之，則名教中有所不容。某誠弗忍為。事覺連坐，乃甘心焉。」使辣然曰：「君子！所謂臨難毋茍免，其人踐之矣，真義士也！若加以罪，是吾政苛而刑濫，民何以勸？遂釋之。」使即許文正公子也。"
      },
      {
        "index": 37,
        "text": "誤墮龍窟"
      },
      {
        "index": 38,
        "text": "徐彥璋雲：商人某、海舶失風，飄至山島，匍匐登岸，深夜昏黑，偶墜入一穴。其穴險峻，不可攀緣。比明，穴中微有光，見大蛇無數，蟠結在內。始甚懼，久，稍與之狎，蛇亦無吞噬意。所苦饑渴不可當。但見蛇時時砥石壁間小石，絕不飲咽。於是商人亦漫爾取小石噙之，頓忘饑渴，一日，聞雷聲隱隱，蛇始伸展，相繼騰升，才知其為神龍，遂挽蛇尾得出，附舟還家，攜所噙小石數十至京城，示識者，皆鴉鶻等寶石也，乃信神龍之窟多異珍焉。自此貨之，致富。彥璋親見商人，道其始末如此。"
      },
      {
        "index": 39,
        "text": "雞司晨有準"
      },
      {
        "index": 40,
        "text": "嘗至松江鐘山凈行庵，見籠一雄雞置於殿之東檐，請問其故，寺僧雲：「蓄此以司晨，蓋十有余年矣，時刻不爽。」余竊記張公文潛《明道雜誌》雲：「雞能司晨，見於經傳。以為至論，而未必然也。或天寒雞懶，至將旦而未鳴。或夜月出時，鄰雞悉鳴。大抵有情之物，自不能有常，而或變也。」若然，則張公之言非歟。因舉似以詢其所以，僧雲：「晨之雞必以童。若壞其天真，豈能有常哉？」蓋張公特未知此理故耳。"
      },
      {
        "index": 41,
        "text": "黃道婆"
      },
      {
        "index": 42,
        "text": "閩廣多種木綿，紡織為布，名曰吉貝。松江府東去五十里許，曰烏泥涇。其地土田磽瘠，民食不給，因謀樹藝，以資生業。遂覓種於彼。初無踏車椎弓之制，率用手剖去子，線弦竹弧置按間，振掉成劑，厥功甚艱。國初時，有一嫗名黃道婆者，自崖州來，乃教以做造捍彈紡織之具，至於錯紗配色，綜線挈花，各有其法，以故織成被褥帶悅。其上折枝團鳳棋局字樣，粲然若寫。人既受教，競相作為，轉貨他郡，家既就殷。未幾，嫗卒，莫不感恩灑泣而共葬之，又為立祠，歲時享之。越三十年，祠毀，鄉人趙愚軒重立。今祠復毀，無人為之創建。道婆之名，日漸泯滅無聞矣。"
      },
      {
        "index": 43,
        "text": "天隕魚"
      },
      {
        "index": 44,
        "text": "至正丙午八月辛酉，上海縣浦東俞店橋南牧羊兒三四，聞頭上恰恰有聲，仰視之，流光中隕一魚，剌麻佳上，成二創，其狀不常見。自首至尾根僅盈尺，似闊霸而短。是日晴無陰雲，亦無雕鸛之類，是可怪也。日昳時，縣市人哄然指流星自南投北，即此時也。橋下一細家取欲烹食，其妻鹽而藏之，來者多就觀焉。或者曰：誌有雲，天隕魚，人民失所之象。"
      },
      {
        "index": 45,
        "text": "十二生子"
      },
      {
        "index": 46,
        "text": "至元丁丑，民間謠言拘刷童男女，以故婚嫁不問長幼而亂倫者多矣，平江蘇達卿、時為上海吏，有女年十二，贅裏人浦仲明之子為婿，明年，生一子。"
      },
      {
        "index": 47,
        "text": "劉節婦"
      },
      {
        "index": 48,
        "text": "劉節婦、泰州阪埨人，至正丙申春，隨父渡江，居吳門，適張士誠部將曹某，方數月，夫陣亡。劉不避兇險，躬至死所，求得其屍歸葬。欲以身殉，父不許。既而權貴人聞美且賢，爭欲強委禽焉。劉誓死不貳，遂削發為比丘尼。夫劉本一閭閻女子，其操行乃爾，蓋有貴為後妃而莫之及者，謂非天性也歟？"
      },
      {
        "index": 49,
        "text": "歷代醫師"
      },
      {
        "index": 50,
        "text": "△三皇僦貸季天師岐伯鬼臾區少師少俞伯高桐君太乙雷公馬師皇"
      },
      {
        "index": 51,
        "text": "△五帝巫鹹伊尹"
      },
      {
        "index": 52,
        "text": "△周巫鼓矯氏俞氏盧氏醫緩醫竘文摯醫和範蠡鳳綱"
      },
      {
        "index": 53,
        "text": "△秦長桑君李豹神應王扁鵲子陽安期先生太醫令李醢△西漢樓護元裏公楊慶公孫光秦信太倉公淳于意王遂宋邑馮信高期王禺唐安杜信玄俗△東漢張機郭玉程高涪翁沈建張伯祖杜度魏沈淮南子"
      },
      {
        "index": 54,
        "text": "△蜀漢李撰唐慎微韓保升孟昶"
      },
      {
        "index": 55,
        "text": "△魏華佗李當吳普青牛道士封君達樊阿韓康"
      },
      {
        "index": 56,
        "text": "△吳呂博負局先生董奉"
      },
      {
        "index": 57,
        "text": "△西晉王叔和李子豫仰道士殷仲堪李法存皇甫謐張苗裴頠裴顗劉德史脫宮泰靳邵張華蔡謨趙泉阮德△東晉葛洪範法程據"
      },
      {
        "index": 58,
        "text": "△南宋少主元微王纂胡洽徐熙徐道度徐叔響薛伯宗徐仲融徐文伯徐嗣伯僧深劉涓子羊晰秦承祖△南齊張子信馬嗣明張遠遊"
      },
      {
        "index": 59,
        "text": "△北齊顧歡李元李密舒崔季祖挺褚澄鄧宣文顏光祿龍樹王菩薩徐之才徐林卿徐同卿"
      },
      {
        "index": 60,
        "text": "△梁貞白先生蘇恭陶弘景"
      },
      {
        "index": 61,
        "text": "△後魏王顯徐謇徐雄"
      },
      {
        "index": 62,
        "text": "△後周徐之範杜善方"
      },
      {
        "index": 63,
        "text": "△隋徐敏齋許智藏巢元方楊善"
      },
      {
        "index": 64,
        "text": "△唐金元起真人孫思邈許胤宗宋俠藥王韋慈藏甄權甄立言王冰張文仲孟詵蘭陵處士蕭炳李虔縱楊玄操元珠先生楊損之王方慶秦鳴鶴許孝宗陳士良李含光張鼎陳藏器"
      },
      {
        "index": 65,
        "text": "△五代日華子"
      },
      {
        "index": 66,
        "text": "△宋趙從古謝復古劉溫舒朱肱孫用和紀天錫劉元賓翟煦宋道方許叔微王從蘊吳復圭張洞曹孝忠林億秦宗古丁德用賈祐蘇頌朱有章劉禹錫初虞世道士馬誌龐安時孫兆王惟一王光祐蔣淮安自良張素陳遇明劉翰"
      },
      {
        "index": 67,
        "text": "△金成無己何公務劉守真侯德和張子和馬守素楊從政李道源張元素袁景安"
      }
    ]
  }
}
