{
  "chapterNumber": 10,
  "title": "好生第十",
  "sourceContent": {
    "paragraphs": [
      {
        "index": 1,
        "text": "魯哀公問於孔子曰：「昔者舜冠何冠乎？」孔子不對。公曰：「寡人有問於子而子無言，何也？」對曰：「以君之問不先其大者，故方思所以為對。」公曰：「其大何乎？」孔子曰：「舜之為君也，其政好生而惡殺，其任授賢而替不肖，德若天地而靜虛，化若四時而變物，是以四海承風，暢於異類，鳳翔麟至，鳥獸馴德，無他也，好生故也。君舍此道，而冠冕是問，是以緩對。」"
      },
      {
        "index": 2,
        "text": "孔子讀史至楚復陳，喟然嘆曰：「賢哉楚王！輕千乘之國，而重一言之信，匪申叔之信，不能達其義，匪莊王之賢，不能受其訓。」"
      },
      {
        "index": 3,
        "text": "孔子常自筮其卦，得賁焉，愀然有不平之狀。子張進曰：「師聞卜者得賁卦，吉也，而夫子之色有不平，何也？」孔子對曰：「以其離耶！在周易，山下有火謂之賁，非正色之卦也。夫質也黑白宜正焉，今得賁，非吾兆也。吾聞丹漆不文，白玉不雕，何也？質有餘不受飾故也。」孔子曰：「吾於《甘棠》，見宗廟之敬甚矣，思其人必愛其樹，尊其人必敬其位，道也。」"
      },
      {
        "index": 4,
        "text": "子路戎服見於孔子，拔劍而舞之，曰：「古之君子，以劍自衛乎？」孔子曰：「古之君子忠以為質，仁以為衛，不出環堵之室，而知千里之外，有不善則以忠化之，侵暴則以仁固之，何持劍乎？」子路曰：「由乃今聞此言，請攝齊以受教。」"
      },
      {
        "index": 5,
        "text": "楚王出遊，亡弓，左右請求之。王曰：「止，楚王失弓，楚人得之，又何求之！」孔子聞之，惜乎其不大也，不曰人遺弓，人得之而已，何必楚也。"
      },
      {
        "index": 6,
        "text": "孔子為魯司寇，斷獄訟皆進眾議者而問之，曰：「子以為奚若？某以為何若？」皆曰云云如是，然後夫子曰：「當從某子幾是。」"
      },
      {
        "index": 7,
        "text": "孔子問漆雕憑曰：「子事臧文仲武仲及孺子容，此三大夫孰賢？」對曰：「臧氏家有守龜焉，名曰蔡，文仲三年而為一兆，武仲三年而為二兆，孺子容三年而為三兆，憑從此之見，若問三人之賢與不賢，所未敢識也。」孔子曰：「君子哉漆雕氏之子，其言人之美也，隱而顯；言人之過也，微而著。智而不能及，明而不能見，孰克如此。」"
      },
      {
        "index": 8,
        "text": "魯公索氏，將祭而亡其牲。孔子聞之曰：「公索氏不及二年將亡，後一年而亡。」門人問曰：「昔公索氏亡其祭牲，而夫子曰，不及二年必亡，今過期而亡，夫子何以知其然？」孔子曰：「夫祭者，孝子所以自盡於其親，將祭而亡其牲，則其餘所亡者多矣。若此而不亡者，未之有也。」"
      },
      {
        "index": 9,
        "text": "虛芮二國爭田而訟，連年不決，乃相謂曰：「西伯仁也，盍？質之。」入其境則耕者讓畔，行者讓路；入其朝士讓為大夫，大夫讓於卿。虛芮之君曰：「嘻！吾儕小人也，不可以入君子之朝。」遠自相與而退，咸以所爭之田為閑田也。孔子曰：「以此觀之，文王之道，其不可加焉，不令而從，不教而聽，至矣哉。」"
      },
      {
        "index": 10,
        "text": "曾子曰：「狎甚則相簡，莊甚則不親，是故君子之狎足以交歡，其莊足以成禮。」孔子聞斯言也，曰：「二三子誌之，孰謂參也不知禮乎！」"
      },
      {
        "index": 11,
        "text": "哀公問曰：「紳委章甫，有益於仁乎？」孔子作色而對曰：「君胡然焉，衰麻苴杖者，誌不存乎樂，非耳弗聞，服使然也；黼黻袞冕者，容不襲慢，非性矜莊，服使然也；介胃執戈者，無退懦之氣，非體純猛，服使然也。且臣聞之，好肆不守折，而長者不為市，竊夫其有益與無益，君子所以知。」孔子謂子路曰：「見長者而不盡其辭，雖有風雨，吾不能入其門矣。故君子以其所能敬人，小人反是。」"
      },
      {
        "index": 12,
        "text": "孔子謂子路曰：「君子以心導耳目，立義以為勇；小人以耳目導心，不愻以為勇。故曰退之而不怨，先之斯可從已。」"
      },
      {
        "index": 13,
        "text": "孔子曰：「君子三患，未之聞，患不得聞；既得聞之，患弗得學；既得學之，患弗能行。有其德而無其言，君子恥之；有其言而無其行，君子恥之；既得之，而又失之，君子恥之；地有餘民不足，君子恥之；眾寡均而人功倍己焉，君子恥之。」"
      },
      {
        "index": 14,
        "text": "魯人有獨處室者，鄰之嫠婦，亦獨處一室。夜暴風雨至，嫠婦室壞，趨而托焉，魯人閉戶而不納，嫠婦自牖與之言：「何不仁而不納我乎？」魯人曰：「吾聞男女不六十不同居，今子幼吾亦幼，是以不敢納爾也。」婦人曰：「子何不如柳下惠？然嫗不建門之女，國人不稱其亂。」魯人曰：「柳下惠則可，吾固不可。吾將以吾之不可，學柳下惠之可。」孔子聞之曰：「善哉！欲學柳下惠者，未有似於此者，期於至善而不襲其為，可謂智乎！」"
      },
      {
        "index": 15,
        "text": "孔子曰：「小辯害義，小言破道，關睢興於鳥而君子美之，取其雄雌之有別；鹿鳴興於獸，而君子大之，取其得食而相呼。若以鳥獸之名嫌之，固不可行也。」"
      },
      {
        "index": 16,
        "text": "孔子謂子路曰：「君子而強氣，而不得其死；小人而強氣，則刑戮薦蓁。豳詩曰：『殆天之未陰雨，徹彼桑土，綢繆牖戶，今汝下民，或敢侮余。』」孔子曰：「能治國家之如此，雖欲侮之，豈可得乎？周自後稷積行累功，以有爵土，公劉重之以仁，及至大王亶甫，敦以德讓，其樹根置本，備豫遠矣。初，大王都豳，翟人侵之，事之以皮幣，不得免焉，事之以珠玉，不得免焉，於是屬耆老而告之，所欲吾土地。吾聞之君子不以所養而害人，二三子何患乎無君？遂獨與大姜去之，踰梁山，邑於岐山之下。豳人曰：『仁人之君，不可失也，從之如歸市焉。』天之與周，民之去殷久矣，若此而不能天下，未之有也，武庚惡能侮。鄁詩曰：『執轡如組，兩驂如舞。』」孔子曰：「為此詩者，其知政乎！夫為組者，總紕於此，成文於彼，言其動於近，行於遠也。執此法以禦民，豈不化乎！竿旄之忠告至矣哉！」"
      }
    ]
  }
}
