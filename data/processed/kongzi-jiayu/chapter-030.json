{
  "chapterNumber": 30,
  "title": "五刑解第三十",
  "sourceContent": {
    "paragraphs": [
      {
        "index": 1,
        "text": "冉有問於孔子曰：「古者三皇五帝不用五刑，信乎？」"
      },
      {
        "index": 2,
        "text": "孔子曰：「聖人之設防，貴其不犯也。制五刑而不用，所以為至治也。凡夫之為奸邪竊盜，靡法妄行者，生於不足；不足生於無度，無度則小者偷盜，大者侈靡，各不知節。是以：上有制度，則民知所止；民知所止，則不犯。故雖有奸邪賊盜，靡法妄行之獄，而無陷刑之民。不孝者生於不仁，不仁者生於喪祭之禮不明。喪祭之禮，所以教仁愛也。能教仁愛，則喪思慕祭祀，不解人子饋養之道。喪祭之禮明，則民孝矣。故雖有不孝之獄，而無陷刑之民。殺上者，生於不義。義所以別貴賤，明尊卑也。貴賤有別，尊卑有序，則民莫不尊上而敬長。朝聘之禮者，所以明義也。義必明，則民不犯。故雖有殺上之獄，而無陷刑之民。鬥變者生於相陵，相陵者生於長幼無序，而遺敬讓。鄉飲酒之禮者，所以明長幼之序，而崇敬讓也。長幼必序，民懷敬讓，故雖有鬥變之獄，而無陷刑之民。淫亂者，生於男女無別。男女無別，則夫婦失義。禮聘享者所以別男女，明夫婦之義也。男女既別，夫婦既明，故雖有淫亂之獄，而無陷刑之民。此五者，刑罰之所以生，各有源焉。不豫塞其源，而輒繩之以刑，是謂為民設阱而陷之。刑罰之源，生於嗜欲不節。失禮度者，所以御民之嗜欲，而明好惡順天之道，禮度既陳，五教畢修，而民猶或未化，尚必明其法典以申固之。其犯奸邪靡法妄行之獄者，則飭制量之度；有犯不孝之獄者，則飭喪祭之禮；有犯殺上之獄者，則飭朝覲之禮；有犯鬥變之獄者，則飭鄉飲酒之禮；有犯淫亂之獄者，則飭婚聘之禮。三皇五帝之所化民者如此，雖有五刑之用，不亦可乎？」"
      },
      {
        "index": 3,
        "text": "孔子曰：「大罪有五，而殺人為下。逆天地者，罪及五世；誣文武者，罪及四世；逆人倫者，罪及三世；謀鬼神者，罪及二世；手殺人者，罪及其身。故曰大罪有五，而殺人為下矣。」"
      },
      {
        "index": 4,
        "text": "冉有問於孔子曰：「先王制法，使刑不上於大夫，禮不下於庶人。然則大夫犯罪，不可以加刑；庶人之行事，不可以治於禮乎？」"
      },
      {
        "index": 5,
        "text": "孔子曰：「不然。凡治君子以禮御其心，所以屬之以廉恥之節也。故古之大夫，其有坐不廉汙穢而退放之者，不謂之不廉汙穢而退放，則曰簠簋不飭。有坐淫亂男女無別者，不謂之淫亂男女無別，則曰帷幕不修也。有坐罔上不忠者，不謂之罔上不忠，則曰臣節未著。有坐罷軟不勝任者，不謂之罷軟不勝任，則曰下官不職。有坐幹國之紀者，不謂之幹國之紀，則曰行事不請。此五者，大夫既自定有罪名矣，而猶不忍斥，然正以呼之也。既而為之諱，所以愧恥之。是故大夫之罪，其在五刑之域者，聞而譴發；則白冠厘纓，盤水加劍，造乎闕而自請罪，君不使有司執縳牽掣而加之也。其有大罪者，聞命則北面再拜，跪而自裁，君不使人捽引而刑殺。曰：『子大夫自取之耳，吾遇子有禮矣。』以刑不上大夫而大夫亦不失其罪者，教使然也。所謂禮不下庶人者，以庶人遽其事而不能充禮，故不責之以備禮也。」"
      },
      {
        "index": 6,
        "text": "冉有跪然免席曰：「言則美矣。求未之聞，退而記之。」"
      }
    ]
  }
}
