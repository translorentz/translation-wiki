{
  "chapterNumber": 29,
  "title": "郊問第二十九",
  "sourceContent": {
    "paragraphs": [
      {
        "index": 1,
        "text": "定公問於孔子曰：「古之帝王必郊祀其祖以配天，何也？」"
      },
      {
        "index": 2,
        "text": "孔子對曰：「萬物本於天，人本乎祖，郊之祭也，大報本反始也，故以配上帝。天垂象，聖人則之，郊所以明天道也。」"
      },
      {
        "index": 3,
        "text": "公曰：「寡人郊而莫同，何也？」"
      },
      {
        "index": 4,
        "text": "孔子曰：「郊之祭也，迎長日之至也。大報天而主日配以月。故周之始郊，其月以日至，其日用上辛。至於啟蟄之月，則又祈穀於上帝。此二者天子之禮也。魯無冬至，大郊之事降殺於天子，是以不同也。」"
      },
      {
        "index": 5,
        "text": "公曰：「其言郊，何也？」"
      },
      {
        "index": 6,
        "text": "孔子曰：「兆丘於南，所以就陽位也。於郊，故謂之郊焉。」"
      },
      {
        "index": 7,
        "text": "曰：「其牲器何如？」"
      },
      {
        "index": 8,
        "text": "孔子曰：「上帝之牛角璽栗，必在滌三月。後稷之牛唯具，所以別事天神與人鬼也。牲用骍，尚赤也。用犢，貴誠也。掃地而祭於其質也，器用陶匏，以象天地之性也，萬物無可稱之者，故因其自然之體也。」"
      },
      {
        "index": 9,
        "text": "公曰：「天子之郊，其禮儀可得聞乎？」"
      },
      {
        "index": 10,
        "text": "孔子對曰：「臣聞天子卜郊，則受命於祖廟，而作龜於禰宮；尊祖親考之義也。卜之日，王親立於澤宮，以聽誓命，受教諫之義也。既卜，獻命庫門之內，所以誡百官也。將郊，則天子皮弁以聽報，示民嚴上也。郊之日，喪者不敢哭，凶服者不敢入國門。汜掃清路，行者必止。弗命而民聽，敬之至也。天子大裘以黼之，被袞象天，乘素車，貴其質也。旗十有二旒，龍章而設以日月，所以法天也。既至泰壇，王脫裘矣。服袞以臨，燔柴戴冕。璪十有二旒，則天數也。臣聞之：誦詩三百，不足以一獻；一獻之禮，不足以大饗；大饗之禮，不足以大旅；大旅具矣，不足以饗帝；是以君子無敢輕議於禮者也。」"
      }
    ]
  }
}
