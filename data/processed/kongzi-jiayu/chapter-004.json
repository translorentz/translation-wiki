{
  "chapterNumber": 4,
  "title": "大婚解第四",
  "sourceContent": {
    "paragraphs": [
      {
        "index": 1,
        "text": "孔子侍坐於哀公。"
      },
      {
        "index": 2,
        "text": "公問曰：「敢問人道孰為大？」"
      },
      {
        "index": 3,
        "text": "孔子愀然作色而對曰：「君及此言也，百姓之惠也。固臣敢無辭而對？人道，政為大。夫政者，正也。君為正，則百姓從而正矣。君之所為，百姓之所從。君不為正，百姓何所從乎？」"
      },
      {
        "index": 4,
        "text": "公曰：「敢問為政如之何？」"
      },
      {
        "index": 5,
        "text": "孔子對曰：「夫婦別、男女親、君臣信。三者正，則庶物從之。」"
      },
      {
        "index": 6,
        "text": "公曰：「寡人雖無能也，願知所以行三者之道。可得聞乎？」"
      },
      {
        "index": 7,
        "text": "孔子對曰：「古之政，愛人為大；所以治。愛人，禮為大；所以治。禮，敬為大。敬之至矣，大婚為大。大婚至矣，冕而親迎。親迎者，敬之也。是故君子興敬為親，舍敬則是遺親也。弗親弗敬，弗尊也。愛與敬，其政之本與？」"
      },
      {
        "index": 8,
        "text": "公曰：「寡人願有言也。然冕而親迎，不已重乎？」"
      },
      {
        "index": 9,
        "text": "孔子愀然作色而對曰：「合二姓之好，以繼先聖之後，以為天下宗廟社稷之主。君何謂已重焉？」"
      },
      {
        "index": 10,
        "text": "公曰：「寡人實固，不固安得聞此言乎？寡人欲問，不能為辭，請少進。」"
      },
      {
        "index": 11,
        "text": "孔子曰：「天地不合，萬物不生。大婚，萬世之嗣也。君何謂已重焉？」"
      },
      {
        "index": 12,
        "text": "孔子遂言曰：「內以治宗廟之禮，足以配天地之神。出以治直言之禮，以立上下之敬。物恥，則足以振之。國恥，足以興之。故為政先乎禮，禮其政之本與？」"
      },
      {
        "index": 13,
        "text": "孔子遂言曰：「昔三代明王，必敬妻子也。蓋有道焉：妻也者，親之主也；子也者，親之後也；敢不敬與？是故君子無不敬。敬也者，敬身為大。身也者，親之支也。敢不敬與？不敬其身，是傷其親。傷其親，是傷本也。傷其本，則支從之而亡。三者，百姓之象也。身以及身，子以及子，妃以及妃；君以修此三者，則大化愾乎天下矣。昔太王之道也，如此國家順矣。」"
      },
      {
        "index": 14,
        "text": "公曰：「敢問何謂敬身？」"
      },
      {
        "index": 15,
        "text": "孔子對曰：「君子過言則民作辭，過行則民作則。言不過辭，動不過則，百姓恭敬以從命。若是，則可謂能敬其身，則能成其親矣。」"
      },
      {
        "index": 16,
        "text": "公曰：「何謂成其親？」"
      },
      {
        "index": 17,
        "text": "孔子對曰：「君子者也，人之成名也。百姓與名，謂之君子，則是成其親，為君而為其子也。」"
      },
      {
        "index": 18,
        "text": "孔子遂言曰：「愛政而不能愛人，則不能成其身。不能成其身，則不能安其土。不能安其土，則不能樂天。」"
      },
      {
        "index": 19,
        "text": "公曰：「敢問何能成身？」"
      },
      {
        "index": 20,
        "text": "孔子對曰：「夫其行已不過乎物，謂之成身。不過乎，合天道也。」"
      },
      {
        "index": 21,
        "text": "公曰：「君子何貴乎天道也？」"
      },
      {
        "index": 22,
        "text": "孔子曰：「貴其不已也。如日月東西相從而不已也。是天道也。不閉而能久，是天道也。無為而物成，是天道也。已成而明之，是天道也。」"
      },
      {
        "index": 23,
        "text": "公曰：「寡人且愚冥，幸煩子之於心。」"
      },
      {
        "index": 24,
        "text": "孔子蹴然避席而對曰：「仁人不過乎物，孝子不過乎親。是故仁人之事親也如事天，事天如事親，此謂孝子成身。」"
      },
      {
        "index": 25,
        "text": "公曰：「寡人既聞如此言，無如後罪何？」"
      },
      {
        "index": 26,
        "text": "孔子對曰：「君子及此言，是臣之福也。」"
      }
    ]
  }
}
