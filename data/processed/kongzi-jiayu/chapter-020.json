{
  "chapterNumber": 20,
  "title": "在厄第二十",
  "sourceContent": {
    "paragraphs": [
      {
        "index": 1,
        "text": "楚昭王聘孔子，孔子往，拜禮焉。"
      },
      {
        "index": 2,
        "text": "路出於陳、蔡。陳、蔡大夫相與謀曰：「孔子聖賢，其所刺譏，皆中諸侯之病。若用於楚，則陳、蔡危矣。」遂使徒兵距孔子。"
      },
      {
        "index": 3,
        "text": "孔子不得行，絕糧七日。外無所通，藜羹不充，從者皆病。孔子愈慷慨講誦，弦歌不衰。"
      },
      {
        "index": 4,
        "text": "乃召子路而問焉，曰：「詩云：『匪兕匪虎，率彼曠野。』吾道非乎？奚為至於此？」"
      },
      {
        "index": 5,
        "text": "子路慍，作色而對曰：「君子無所困。意者夫子未仁與？人之弗吾信也。意者夫子未智與？人之弗吾行也。且由也，昔者聞諸夫子：『為善者，天報之以福；為不善者，天報之以禍。』今夫子積德懷義，行之久矣。奚居之窮也？」"
      },
      {
        "index": 6,
        "text": "子曰：「由，未之識也。吾語汝。汝以仁者，為必信也，則伯夷、叔齊不餓死首陽。汝以智者，為必用也，則王子比干不見剖心。汝以忠者，為必報也，則關龍逢不見刑。汝以諫者，為必聽也，則伍子胥不見殺。夫遇、不遇者，時也；賢、不肖者，才也。君子博學深謀，而不遇時者，眾矣。何獨丘哉？且芝蘭生於深林，不以無人而不芳。君子修道立德，不謂窮困而改節。為之者，人也；生死者，命也。是以晉重耳之有霸心，生於曹衛。越王勾踐之有霸心，生於會稽。故居下而無憂者，則思不遠。處身而常逸者，則誌不廣。庸知其終始乎？」"
      },
      {
        "index": 7,
        "text": "子路出，召子貢。告如子路。"
      },
      {
        "index": 8,
        "text": "子貢曰：「夫子之道至大，故天下莫能容夫子。夫子盍少貶焉？」"
      },
      {
        "index": 9,
        "text": "子曰：「賜。良農能稼，不必能穡。良工能巧，不能為順。君子能修其道，綱而紀之，不必其能容。今不修其道，而求其容。賜，爾志不廣矣，思不遠矣。」"
      },
      {
        "index": 10,
        "text": "子貢出，顏回入。問亦如之。"
      },
      {
        "index": 11,
        "text": "顏回曰：「夫子之道至大，天下莫能容。雖然，夫子推而行之，世不我用，有國者之醜也。夫子何病焉？不容，然後見君子。」"
      },
      {
        "index": 12,
        "text": "孔子欣然嘆曰：「有是哉？顏氏之子，吾亦使爾多財，吾為爾宰。」"
      },
      {
        "index": 13,
        "text": "子路問於孔子曰：「君子亦有憂乎？」"
      },
      {
        "index": 14,
        "text": "子曰：「無也。君子之修行也：其未得之，則樂其意；既得之，又樂其治；是以有終身之樂，無一日之憂。小人則不然：其未得也，患弗得之；既得之，又恐失之；是以有終身之憂，無一日之樂也。」"
      },
      {
        "index": 15,
        "text": "曾子弊衣而耕於魯，魯君聞之而致邑焉。曾子固辭不受。或曰：「非子之求，君自致之。奚固辭也？」"
      },
      {
        "index": 16,
        "text": "曾子曰：「吾聞：受人施者，常畏人；與人者，常驕人。縱君有賜，不我驕也。吾豈能勿畏乎？」"
      },
      {
        "index": 17,
        "text": "孔子聞之曰：「參之言足以全其節也。」"
      },
      {
        "index": 18,
        "text": "孔子厄於陳蔡，從者七日不食。"
      },
      {
        "index": 19,
        "text": "子貢以所賫貨，竊犯圍而出。告糴於野人，得米一石焉。顏回、仲由炊之於壤屋之下，有埃墨墮飯中，顏回取而食之。子貢自井望見之，不悅，以為竊食也。入問孔子曰：「仁人廉士，窮改節乎？」"
      },
      {
        "index": 20,
        "text": "孔子曰：「改節，即何稱於仁義哉？」"
      },
      {
        "index": 21,
        "text": "子貢曰：「若回也，其不改節乎？」"
      },
      {
        "index": 22,
        "text": "子曰：「然。」"
      },
      {
        "index": 23,
        "text": "子貢以所飯告孔子。子曰：「吾信回之為仁，久矣。雖汝有云，弗以疑也。其或者必有故乎？汝止，吾將問之。」"
      },
      {
        "index": 24,
        "text": "召顏回曰：「疇昔予夢見先人，豈或啟佑我哉？子炊而進飯，吾將進焉。」"
      },
      {
        "index": 25,
        "text": "對曰：「向有埃墨墮飯中，欲置之則不潔，欲棄之則可惜。回即食之，不可祭也。」"
      },
      {
        "index": 26,
        "text": "孔子曰：「然乎，吾亦食之。」"
      },
      {
        "index": 27,
        "text": "顏回出，孔子顧謂二三子曰：「吾之信回也，非待今日也。」"
      },
      {
        "index": 28,
        "text": "二三子，由此乃服之。"
      }
    ]
  }
}
