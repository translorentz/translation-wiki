{
  "chapterNumber": 19,
  "title": "子路初見第十九",
  "sourceContent": {
    "paragraphs": [
      {
        "index": 1,
        "text": "子路見孔子。子曰：「汝何好樂？」"
      },
      {
        "index": 2,
        "text": "對曰：「好長劍。」"
      },
      {
        "index": 3,
        "text": "孔子曰：「吾非此之問也。徒謂以子之所能，而加之以學問，豈可及乎？」"
      },
      {
        "index": 4,
        "text": "子路曰：「學，豈益哉也？」"
      },
      {
        "index": 5,
        "text": "孔子曰：「夫人君而無諫臣，則失正；士而無教友，則失聽。禦狂馬不釋策，操弓不反檠。木受繩則直，人受諫則聖。受學重問，孰不順哉？毀仁惡仕，必近於刑。君子不可不學。」"
      },
      {
        "index": 6,
        "text": "子路曰：「南山有竹，不柔自直；斬而用之，達於犀革。以此言之，何學之有？」"
      },
      {
        "index": 7,
        "text": "孔子曰：「括而羽之，鏃而礪之，其入之不亦深乎？」"
      },
      {
        "index": 8,
        "text": "子路再拜曰：「敬而受教。」"
      },
      {
        "index": 9,
        "text": "子路將行，辭於孔子。"
      },
      {
        "index": 10,
        "text": "子曰：「贈汝以車乎？贈汝以言乎？」"
      },
      {
        "index": 11,
        "text": "子路曰：「請以言。」"
      },
      {
        "index": 12,
        "text": "孔子曰：「不強不達，不勞無功，不忠無親，不信無復，不恭失禮。慎此五者而矣。」"
      },
      {
        "index": 13,
        "text": "子路曰：「由請終身奉之。敢問：親交取親若何？言寡可行若何？長為善士而無犯若何？」"
      },
      {
        "index": 14,
        "text": "孔子曰：「汝所問苞在五者中矣。親交取親，其忠也；言寡可行，其信乎？長為善士，而無犯於禮也。」"
      },
      {
        "index": 15,
        "text": "孔子為魯司寇，見季康子，康子不悅。孔子又見之。"
      },
      {
        "index": 16,
        "text": "宰予進曰：「昔予也常聞諸夫子曰：『王公不我聘則弗動。』今夫子之於司寇也日少，而屈節數矣。不可以已乎？」"
      },
      {
        "index": 17,
        "text": "孔子曰：「然。魯國以眾相陵，以兵相暴之日久矣；而有司不治，則將亂也。其聘我者，孰大於是哉？」"
      },
      {
        "index": 18,
        "text": "魯人聞之曰：「聖人將治，何不先自遠刑罰？」自此之後，國無爭者。"
      },
      {
        "index": 19,
        "text": "孔子謂宰予曰：「違山十里，蟪蛄之聲，猶在於耳，故政事莫如應之。」"
      },
      {
        "index": 20,
        "text": "孔子兄子有孔篾者，與宓子賤偕仕。"
      },
      {
        "index": 21,
        "text": "孔子往過孔篾，而問之曰：「自汝之仕，何得？何亡？」"
      },
      {
        "index": 22,
        "text": "對曰：「未有所得，而所亡者三。王事若龍，學焉得習？是學不得明也；俸祿少，饘粥不及親戚，是以骨肉益疏也；公事多急，不得吊死問疾，是朋友之道闕也。其所亡者三，即謂此也。」"
      },
      {
        "index": 23,
        "text": "孔子不悅，往過子賤，問如孔篾。"
      },
      {
        "index": 24,
        "text": "對曰：「自來仕者無所亡，其有所得者三。始誦之，今得而行之，是學益明也；俸祿所供，被及親戚，是骨肉益親也；雖有公事，而兼以吊死問疾，是朋友篤也。」"
      },
      {
        "index": 25,
        "text": "孔子喟然，謂子賤曰：「君子哉，若人。魯無君子者，則子賤焉取此。」"
      },
      {
        "index": 26,
        "text": "孔子侍坐於哀公，賜之桃與黍焉。"
      },
      {
        "index": 27,
        "text": "哀公曰：「請食。」"
      },
      {
        "index": 28,
        "text": "孔子先食黍而後食桃，左右皆掩口而笑。"
      },
      {
        "index": 29,
        "text": "公曰：「黍者，所以雪桃，非為食之也。」"
      },
      {
        "index": 30,
        "text": "孔子對曰：「丘知之矣。然夫黍者，五穀之長，郊禮宗廟以為上盛。菓屬有六，而桃為下，祭祀不用，不登郊廟。丘聞之君子以賤雪貴，不聞以貴雪賤。今以五穀之長，雪菓之下者；是從上雪下。臣以為妨於教，害於義；故不敢。」"
      },
      {
        "index": 31,
        "text": "公曰：「善哉。」"
      },
      {
        "index": 32,
        "text": "子貢曰：「陳靈公宣淫於朝，泄治正諫而殺之。是與比干諫而死同，可謂仁乎？」"
      },
      {
        "index": 33,
        "text": "子曰：「比干於紂，親則諸父，官則少師。忠報之心在於宗廟而已，固必以死爭之。冀身死之後，紂將悔寤其本志，情在於仁者也。泄治之於靈公，位在大夫，無骨肉之親。懷寵不去，仕於亂朝。以區區之一身，欲正一國之淫昏。死而無益，可謂捐矣。《詩》云：『民之多辟，無自立辟。』其泄治之謂乎？」"
      },
      {
        "index": 34,
        "text": "孔子相魯。齊人患其將霸，欲敗其政。乃選好女子八十人，衣以文飾而舞容璣，及文馬四十駟，以遺魯君。陳女樂，列文馬於魯城南高門外，季桓子微服？觀之再三，將受焉。告魯君為周道遊觀，觀之終日，怠於政事。"
      },
      {
        "index": 35,
        "text": "子路言於孔子曰：「夫子可以行矣。」"
      },
      {
        "index": 36,
        "text": "孔子曰：「魯今且郊，若致膰於大夫，是則未廢其常，吾猶可以止也。」"
      },
      {
        "index": 37,
        "text": "桓子既受女樂，君臣淫荒，三日不聽國政，郊又不致膰俎，孔子遂行。宿於郭，屯師以送曰：「夫子非罪也。」"
      },
      {
        "index": 38,
        "text": "孔子曰：「吾歌可乎？歌曰：『彼婦人之口，可以出走；彼婦人之請，可以死敗。優哉遊哉，聊以卒歲。』」"
      },
      {
        "index": 39,
        "text": "淡臺子羽有君子之容，而行不勝其貌。宰我有文雅之辭，而智不充其辯。"
      },
      {
        "index": 40,
        "text": "孔子曰：「里語云：『相馬以輿，相士以居，弗可廢矣。』以容取人，則失之子羽；以辭取人，則失之宰予。」"
      },
      {
        "index": 41,
        "text": "孔子曰：「君子以其所不能，畏人；小人以其所不能，不信人。故君子長人之才，小人抑人而取勝焉。」"
      },
      {
        "index": 42,
        "text": "孔篾問行己之道。"
      },
      {
        "index": 43,
        "text": "子曰：「知而弗為，莫如勿知；親而弗信，莫如勿親。樂之方至，樂而勿驕；患之將至，思而勿憂。」"
      },
      {
        "index": 44,
        "text": "孔篾曰：「行己乎？」"
      },
      {
        "index": 45,
        "text": "子曰：「攻其所不能，補其所不備。毋以其所不能，疑人；毋以其所能，驕人。終日言，無遺己之憂；終日行，不遺己患。唯智者有之。」"
      }
    ]
  }
}
