{
  "chapterNumber": 13,
  "title": "賢君第十三",
  "sourceContent": {
    "paragraphs": [
      {
        "index": 1,
        "text": "哀公問於孔子曰：「當今之君，孰為最賢？」"
      },
      {
        "index": 2,
        "text": "孔子對曰：「丘未之見也。抑有衛靈公乎？」"
      },
      {
        "index": 3,
        "text": "公曰：「吾聞其閨門之內無別，而子次之賢。何也？」"
      },
      {
        "index": 4,
        "text": "孔子曰：「臣語其朝廷行事，不論其私家之際也。」"
      },
      {
        "index": 5,
        "text": "公曰：「其事何如？」孔子對曰：「靈公之弟曰，靈公弟子渠牟，其智足以治千乘，其信足以守之，靈公愛而任之。又有士林國者，見賢必進之，而退與分其祿；是以靈公無遊放之士，靈公賢而尊之。又有士曰慶足者，衛國有大事則必起而治之，國無事則退而容賢，靈公悅而敬之。又有大夫史鱷，以道去衛，而靈公郊舍三日，琴瑟不御，必待史鱷之入，而後敢入。臣以此取之，雖次之賢，不亦可乎？」"
      },
      {
        "index": 6,
        "text": "子貢問於孔子曰：「今之人臣，孰為賢？」"
      },
      {
        "index": 7,
        "text": "子曰：「吾未識也，往者齊有鮑叔，鄭有子皮，則賢者矣。」"
      },
      {
        "index": 8,
        "text": "子貢曰：「齊無管仲，鄭無子產。」子曰：「賜，汝徒知其一，未知其二也。汝聞用力為賢乎？進賢為賢乎？」"
      },
      {
        "index": 9,
        "text": "子貢曰：「進賢賢哉。」"
      },
      {
        "index": 10,
        "text": "子曰：「然。吾聞鮑叔達管仲，子皮達子產。未聞二子之達賢己之才者也。」"
      },
      {
        "index": 11,
        "text": "哀公問於孔子曰：「寡人聞忘之甚者，徙而忘其妻。有諸？」"
      },
      {
        "index": 12,
        "text": "孔子對曰：「此猶未甚者也。甚者乃忘其身。」"
      },
      {
        "index": 13,
        "text": "公曰：「可得而聞乎？」"
      },
      {
        "index": 14,
        "text": "孔子曰：「昔者夏桀，貴為天子，富有四海。忘其聖祖之道，壞其典法，廢其世祀。荒於淫樂，耽湎於酒。佞臣諂諛，窺導其心；忠士折口，逃罪不言。天下誅桀，而有其國。此謂忘其身之甚矣。」"
      },
      {
        "index": 15,
        "text": "顏淵將西遊於宋，問於孔子曰：「何以為身？」"
      },
      {
        "index": 16,
        "text": "子曰：「恭敬忠信而已矣。恭則遠於患，敬則人愛之，忠則和於眾，信則人任之。勤斯四者，可以政國，豈特一身者哉？故夫不比於數，而比於踈，不亦遠乎？不修其中，而修外者，不亦反乎？慮不先定，臨事而謀，不亦晚乎？」"
      },
      {
        "index": 17,
        "text": "孔子讀《詩》於《正月》六章，惕焉如懼。曰：「彼不達之君子，豈不殆哉？從上依世，則道廢；違上離俗，則身危。時不興善，己獨由之，則曰非妖即妄也。故賢也既不遇天，恐不終其命焉。桀殺龍逢，紂殺比干，皆類是也。《詩》曰：『謂天蓋高，不敢不局。謂地蓋厚，不敢不蹐。』此言上下畏罪，無所自容也。」"
      },
      {
        "index": 18,
        "text": "子路問於孔子曰：「賢君治國，所先者何？」"
      },
      {
        "index": 19,
        "text": "孔子曰：「在於尊賢而賤不肖。」"
      },
      {
        "index": 20,
        "text": "子路曰：「由聞晉中行氏尊賢而賤不肖矣，其亡何也？」"
      },
      {
        "index": 21,
        "text": "孔子曰：「中行氏尊賢而不能用，賤不肖而不能去，賢者知其不用而怨之，不肖者知其必己賤而讎之。怨讎並存於國，鄰敵構兵於郊。中行氏雖欲無亡，豈可得乎？」"
      },
      {
        "index": 22,
        "text": "孔子閑處，喟然而嘆曰：「向使銅鞮伯華無死，則天下其有定矣。」"
      },
      {
        "index": 23,
        "text": "子路曰：「由願聞其人也。」"
      },
      {
        "index": 24,
        "text": "子曰：「其幼也敏而好學，其壯也有勇而不屈，其老也有道而能下人。有此三者，以定天下也。何難乎哉？」"
      },
      {
        "index": 25,
        "text": "子路曰：「幼而好學，壯而有勇，則可也。若夫有道下人，又誰下哉？」"
      },
      {
        "index": 26,
        "text": "子曰：「由不知。吾聞以眾攻寡，無不克也。以貴下賤，無不得也。昔者周公居冢宰之尊，制天下之政，而猶下白屋之士。日見百七十人，斯豈以無道也？欲得士之用也。惡有道而無下天下君子哉？」"
      },
      {
        "index": 27,
        "text": "齊景公來適魯，舍於公館。使晏嬰迎孔子，孔子至。景公問政焉。"
      },
      {
        "index": 28,
        "text": "孔子答曰：「政在節財。」"
      },
      {
        "index": 29,
        "text": "公悅，又問曰：「秦穆公國小處僻而霸，何也？」"
      },
      {
        "index": 30,
        "text": "孔子曰：「其國雖小其志大，處雖僻而政其中。其舉也果，其謀也和。法無私而令不愉。首拔五羖，爵之大夫，與語三日而授之以政。此取之雖王可，其霸少矣。」"
      },
      {
        "index": 31,
        "text": "景公曰：「善哉。」"
      },
      {
        "index": 32,
        "text": "哀公問政於孔子。孔子對曰：「政之急者，莫大乎使民富且壽也。」"
      },
      {
        "index": 33,
        "text": "公曰：「為之奈何？」"
      },
      {
        "index": 34,
        "text": "孔子曰：「省力役，薄賦斂；則民富矣。敦禮教，遠罪疾；則民壽矣。」"
      },
      {
        "index": 35,
        "text": "公曰：「寡人欲行夫子之言，恐吾國貧矣。」"
      },
      {
        "index": 36,
        "text": "孔子曰：「詩云：『愷悌君子，民之父母。』未有子富而父母貧者也。」"
      },
      {
        "index": 37,
        "text": "衛靈公問於孔子曰：「有語寡人有國家者，計之於廟堂之上，則政治矣。何如？」"
      },
      {
        "index": 38,
        "text": "孔子曰：「其可也。愛人者則人愛之，惡人者則人惡之，知得之己者則知得之。人所謂『不出環堵之室而知天下』者，知反己之謂也。」"
      },
      {
        "index": 39,
        "text": "孔子見宋君，君問孔子曰：「吾欲使長有國，而列都得之。吾欲使民無惑，吾欲使士竭力，吾欲使日月當時，吾欲使聖人自來，吾欲使官府治理。為之奈何？」"
      },
      {
        "index": 40,
        "text": "孔子對曰：「千乘之君，問丘者多矣。而未有若主君之問，問之悉也。然主君所欲者，盡可得也。丘聞之，鄰國相親，則長有國；君惠臣忠，則列都得之；不殺無辜，無釋罪人，則民不惑；士益之祿，則皆竭力；尊天敬鬼，則日月當時；崇道貴德，則聖人自來；任能黜否，則官府治理。」"
      },
      {
        "index": 41,
        "text": "宋君曰：「善哉！豈不然乎？寡人不佞，不足以致之也。」"
      },
      {
        "index": 42,
        "text": "孔子曰：「此事非難，唯欲行之云耳。」"
      }
    ]
  }
}
