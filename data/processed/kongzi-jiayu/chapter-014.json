{
  "chapterNumber": 14,
  "title": "辯政第十四",
  "sourceContent": {
    "paragraphs": [
      {
        "index": 1,
        "text": "子貢問於孔子曰：「昔者齊君問政於夫子，夫子曰：『政在節財。』魯君問政於夫子，子曰：『政在諭臣。』葉公問政於夫子，夫子曰：『政在悅近而遠來。』三者之問一也，而夫子應之不同，然政在異端乎？」"
      },
      {
        "index": 2,
        "text": "孔子曰：「各因其事也。齊君為國，奢乎臺榭，淫於苑囿；五官伎樂，不解於時。一旦而賜人以千乘之家者三。故曰『政在節財』。魯君有臣三人。內比周，以愚其君；外距諸侯之賓，以蔽其明。故曰『政在諭臣』。夫荊之地，廣而都狹；民有離心，莫安其居。故曰『政在悅近而來遠』。此三者，所以為政殊矣。詩云：『喪亂蔑資，曾不惠我師。』此傷奢侈不節，以為亂者也。又曰：『匪其止共，惟王之邛。』此傷奸臣蔽主，以為亂也。又曰：『亂離瘼矣，奚其適歸？』此傷離散以為亂者也。察此三者，政之所欲，豈同乎哉？」"
      },
      {
        "index": 3,
        "text": "孔子曰：「忠臣之諫君，有五義焉。一曰譎諫，二曰戇諫，三曰降諫，四曰直諫，五曰風諫。唯度主而行之，吾從其風諫乎？」"
      },
      {
        "index": 4,
        "text": "子曰：「夫道不可不貴也。中行文子倍道失義，以亡其國；而能禮賢，以活其身。聖人轉禍為福，此謂是與？」"
      },
      {
        "index": 5,
        "text": "楚王將遊荊臺，司馬子祺諫，王怒之。令尹子西賀於殿下，諫曰：「今荊臺之觀，不可失也。」"
      },
      {
        "index": 6,
        "text": "王喜拊子西之背曰：「與子共樂之矣。」"
      },
      {
        "index": 7,
        "text": "子西步馬十里，引轡而止，曰：「臣願言有道，王肯聽之乎？」"
      },
      {
        "index": 8,
        "text": "王曰：「子其言之。」"
      },
      {
        "index": 9,
        "text": "子西曰：「臣聞為人臣而忠其君者，爵祿不足以賞也；諛其君者，刑罰不足以誅也。夫子祺者，忠臣也；而臣者，諛臣也。願王賞忠而誅諛焉。」"
      },
      {
        "index": 10,
        "text": "王曰：「我今聽司馬之諫，是獨能禁我耳。若後世遊之，何也？」"
      },
      {
        "index": 11,
        "text": "子西曰：「禁後世易耳。大王萬歲之後，起山陵於荊臺之上。則子孫必不忍遊於父祖之墓，以為歡樂也。」"
      },
      {
        "index": 12,
        "text": "王曰：「善。」乃還。"
      },
      {
        "index": 13,
        "text": "孔子聞之曰：「至哉，子西之諫也。入之於千里之上，抑之於百世之後者也。」"
      },
      {
        "index": 14,
        "text": "子貢聞於孔子曰：「夫子之於子產、晏子，可為至矣。敢問二大夫之所為，目夫子之所以與之者。」"
      },
      {
        "index": 15,
        "text": "孔子曰：「夫子產於民為惠主，於學為博物。晏子於君為忠臣，而行為恭敏。故吾皆以兄事之，而加愛敬。」"
      },
      {
        "index": 16,
        "text": "齊有一足之鳥，飛集於宮朝，下止於殿前，舒翅而跳。齊侯大怪之，使使聘魯，問孔子。"
      },
      {
        "index": 17,
        "text": "孔子曰：「此鳥名曰商羊，水祥也。昔童兒有屈其一腳，振訊兩眉，而跳且謠曰：『天將大雨，商羊鼓舞。』今齊有之，其應至矣。」"
      },
      {
        "index": 18,
        "text": "急告民趨治溝渠，修堤防，將有大水為災。頃之大霖雨，水溢泛諸國，傷害民人。唯齊有備，不敗。"
      },
      {
        "index": 19,
        "text": "景公曰：「聖人之言，信而征矣。」"
      },
      {
        "index": 20,
        "text": "孔子謂宓子賤曰：「子治單父眾悅，子何施而得之也？子語丘所以為之者。」"
      },
      {
        "index": 21,
        "text": "對曰：「不齊之治也，父恤其子，其子恤諸孤，而哀喪紀。」"
      },
      {
        "index": 22,
        "text": "孔子曰：「善小節也，小民附矣，猶未足也。」"
      },
      {
        "index": 23,
        "text": "曰：「不齊所父事者三人，所兄事者五人，所友事者十一人。」"
      },
      {
        "index": 24,
        "text": "孔子曰：「父事三人，可以教孝矣；兄事五人，可以教悌矣；友事十一人，可以舉善矣。中節也，中人附矣，猶未足也。」"
      },
      {
        "index": 25,
        "text": "曰：「此地民有賢於不齊者五人，不齊事之而稟度焉，皆教不齊之道。」"
      },
      {
        "index": 26,
        "text": "孔子嘆曰：「其大者，乃於此乎？有矣。昔堯、舜聽天下，務求賢以自輔。夫賢者，百福之宗也，神明之主也。惜乎，不齊之以所治者，小也。」"
      },
      {
        "index": 27,
        "text": "子貢為信陽宰，將行，辭於孔子。"
      },
      {
        "index": 28,
        "text": "孔子曰：「勤之慎之。奉天子之時，無奪無伐，無暴無盜。」"
      },
      {
        "index": 29,
        "text": "子貢曰：「賜也，少而事君子，豈以盜為累哉？」"
      },
      {
        "index": 30,
        "text": "孔子曰：「汝未之詳也。夫以賢代賢，是謂之奪；以不肖代賢，是謂之伐；緩令急誅，是謂之暴；取善自與，謂之盜。盜非竊財之謂也。吾聞之：知為吏者，奉法以利民；不知為吏者，枉法以侵民。此怨之所由也。治官莫若平，臨財莫如廉。廉平之守，不可改也。匿人之善，斯謂蔽賢。揚人之惡，斯為小人。內不相訓，而外相謗，非親睦也。言人之善，若己有之，言人之惡，若己受之。故君子無所不慎焉。」"
      },
      {
        "index": 31,
        "text": "子路治蒲三年，孔子過之。"
      },
      {
        "index": 32,
        "text": "入其境，曰：「善哉，由也。恭敬以信矣。」"
      },
      {
        "index": 33,
        "text": "入其邑，曰：「善哉，由也。忠信而寬矣。」"
      },
      {
        "index": 34,
        "text": "至其庭，曰：「善哉，由也。明察以斷矣。」"
      },
      {
        "index": 35,
        "text": "子貢執轡而問曰：「夫子未見由之政，而三稱其善。其善可得聞乎？」"
      },
      {
        "index": 36,
        "text": "孔子曰：「吾見其政矣。入其境，田疇盡易，草萊甚辟，溝洫深治；此其恭敬以信，故其民盡力也。入其邑，墻屋完固，樹木甚茂；此其忠信以寬，故其民不偷也。至其庭，庭甚清閑，諸下用命；此其言明察以斷，故其政不擾也。以此觀之，雖三稱其善，庸盡其美乎？」"
      }
    ]
  }
}
