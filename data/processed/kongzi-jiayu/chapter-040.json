{
  "chapterNumber": 40,
  "title": "終記解第四十",
  "sourceContent": {
    "paragraphs": [
      {
        "index": 1,
        "text": "孔子蚤晨作，負手曳杖，逍遙於門，而歌曰：「泰山其頹乎？梁木其壞乎？人其萎乎？」既歌而入，當戶而坐。子貢聞之曰：「泰山其頹，則吾將安仰？梁木其壞，吾將安杖？人其萎，吾將安放？夫子殆將病也。」遂趨而入。夫子嘆而言曰：「賜，汝來何遲？予疇昔夢坐奠於兩楹之間。夏後氏殯於東階之上，則猶在阼。殷人殯於兩楹之間，即與賓主夾之。殯於西階之上，則猶賓之。而丘也，即殷人。夫明王不興，則天下其孰能宗余？余逮將死。」遂寢病，七日而終，時年七十二矣。"
      },
      {
        "index": 2,
        "text": "哀公誄曰：「昊天不吊，不慭遺一老。俾屏余一人以在位，煢煢余在疚。於乎哀哉！尼父無自律。」子貢曰：「公其不沒於魯乎？夫子有言曰：『禮失則昏，名失則愆；失志為昏，失所為愆。生不能用，死而誄之；非禮也。稱一人非名，君兩失之矣。』」"
      },
      {
        "index": 3,
        "text": "既卒，門人疑所以服夫子者。子貢曰：「昔夫子之喪顏回也，若喪其子而無服。喪子路亦然。今請喪夫子如喪父，而無服。」於是弟子皆吊服而加麻；出有所之，則由绖。子夏曰：「入，宜绖可也。出，則不绖。」子遊曰：「吾聞諸夫子：喪朋友，居則绖，出則否。喪所尊，雖绖而出，可也。」"
      },
      {
        "index": 4,
        "text": "孔子之喪，公西掌殯葬焉。唅以疏米三具，襲衣十有一稱，加朝服一，冠章甫之冠；佩象環，徑五寸而綦組綬。桐棺四寸，柏棺五寸，飭廟置翣，設披周也。設崇殷也。綢練設旐夏也。兼用三王禮，所以尊師，且備古也。葬於魯城北泗水上，藏入地，不及泉而封，為偃斧之形，高四尺，樹松柏為誌焉。弟子皆家於墓，行心喪之禮。既葬，有自燕來觀者，舍於子夏氏。子貢謂之曰：「吾亦人之葬，聖人非聖人之葬，人子奚觀焉？昔夫子言曰：『見吾封若夏屋者，見若斧矣，從若斧者也，馬𩯝，封之謂也。』今徒一日三斬板而以封，尚行夫子之志而已，何觀乎哉？」"
      },
      {
        "index": 5,
        "text": "二三子，三年喪畢，或留或去。惟子貢廬於墓六年。自後，群弟子及魯人處於墓如家者，百有餘家。因名其居曰「孔里」焉。"
      }
    ]
  }
}
