{
  "chapterNumber": 41,
  "title": "正論解第四十一",
  "sourceContent": {
    "paragraphs": [
      {
        "index": 1,
        "text": "孔子在齊。齊侯出田，招虞人以弓不進。公使執之，對曰：「昔先君之田也，旌以招大夫，弓以招士，皮冠以招虞人。臣不見皮冠，故不敢進，乃舍之。」孔子聞之曰：「善哉。守道不如守官，君子韙之。」"
      },
      {
        "index": 2,
        "text": "齊國師伐魯。季康子使冉求率左師禦之，樊遲為右。「非不能也，不信子，請三刻而踰之。」如之，眾從之。師入齊軍，齊軍遁，冉有用戈，故能入焉。孔子聞之曰：「義也。」既戰，季孫謂冉有曰：「子之於戰，學之乎？性達之乎？」對曰：「學之。」季孫曰：「從事孔子，惡乎學？」冉有曰：「即學之孔子也。夫孔子者，大聖無不該，文武並用、兼通。求也，適聞其戰法，猶未之詳也。」季孫悅，樊遲以告孔子。孔子曰：「季孫於是乎，可謂悅人之有能矣。」"
      },
      {
        "index": 3,
        "text": "南容說、仲孫何忌既除喪，而昭公在外，未之命也。定公即位，乃命之。辭曰：「先臣有遺命焉，曰：『夫禮，人之幹也。非禮，則無以立。』囑家老使命二臣，必事孔子而學禮，以定其位。」公許之。二子學於孔子。孔子曰：「能補過者，君子也。《詩》云：『君子是則是效。』孟僖子可則效矣。『懲己所病，以誨其嗣。』《大雅》所謂：『詒厥孫謀，以燕翼子。』是類也夫。」"
      },
      {
        "index": 4,
        "text": "衛孫文子得罪於獻公，居戚。公卒未葬，文子擊鐘焉。延陵季子適晉，過戚，聞之曰：「異哉。夫子之在此，猶燕子巢於幕也。懼猶未也，又何樂焉？君又在殯，可乎？」文子於是終身不聽琴瑟。孔子聞之曰：「季子能以義正人，文子能克己服義；可謂善改矣。」"
      },
      {
        "index": 5,
        "text": "孔子覽《晉志》。晉趙穿殺靈公，趙盾亡，未及山而還。史書：「趙盾弒君。」盾曰：「不然。」史曰：「子為正卿，亡不出境，返不討賊；非子而誰？」盾曰：「嗚呼！『我之懷矣，自詒伊戚。』其我之謂乎？」孔子嘆曰：「董狐，古之良史也；書法不隱。趙宣子，古之良大夫也；為法受惡。惜也，越境乃免。」"
      },
      {
        "index": 6,
        "text": "鄭伐陳，入之。使子產獻捷於晉，晉人問陳之罪焉。子產對曰：「陳亡周之大德，介恃楚眾，馮陵弊邑，是以有？年之告。未獲命，則又有東門之役。當陳隧者，井？木刊，弊邑大懼，天誘其裏，啟弊邑心，知其罪，校首於我，用敢獻功。」晉人曰：「何故侵小？」對曰：「先王之命，惟罪所在，各致其辟。且昔天子一圻，列國一同，自是以衰，周之制也。今大國多數圻矣，若無侵小，何以至焉？」晉人曰：「其辭順。」孔子聞之，謂子貢曰：「志有之，言以足志，文以足言。不言，誰知其志；言之無文，行之不遠。晉為鄭伯入陳，非文辭不為功，小子慎哉。」"
      },
      {
        "index": 7,
        "text": "楚靈王汰侈，右尹子革侍坐。左史倚相趨而過，王曰：「是良史也。子善視之，是能讀三墳五典，八索九丘。」對曰：「夫良史者，記君之過，揚君之善。而此子以潤辭為官，不可為良史。」曰：「臣又乃嘗聞焉。昔周穆王欲肆其心，將過行天下，使皆有車轍，並馬跡焉。祭公謀父作《祚昭》，以止王心。王是以獲殆於文官。臣聞其詩焉，而弗知。若問遠焉，其焉能知？」王曰：「子能乎？」對曰：「能。其詩曰：『祈昭之愔愔乎，式昭德音，思我王度，式如玉，式如金。刑民之力，而無有醉飽之心。』」靈王揖而入。饋不食，寢不寐，數日則固不能勝其情，以及於難。孔子讀其志曰：「古者有志，克己復禮為仁。信善哉。楚靈王若能如是，豈期辱於幹溪？子革之非左史，所以風也。稱詩以諫，順哉。」"
      },
      {
        "index": 8,
        "text": "叔孫穆子，避難奔齊。宿於庚宗之邑，庚宗寡婦通焉而生牛。穆子返魯，以牛為內豎，相家。牛讒叔孫二人，殺之。叔孫有病，牛不通其饋，不食而死。牛遂輔叔孫庶子昭，而立之。昭子既立朝，其家眾曰：「豎牛禍叔孫氏，使亂大從。殺適立庶，又被其邑，以求舍罪。罪莫大焉，必速殺之。」遂殺豎牛。孔子曰：「叔孫昭子不勞，不可能也。周任有言曰：『為政者：不賞私勞，不罰私怨。』詩云：『有覺德行，四國順之。』昭子有焉。」"
      },
      {
        "index": 9,
        "text": "晉邢侯與雍子爭田，叔魚攝理，罪在雍子。雍子納其女於叔魚，叔魚弊獄邢侯。邢侯怒殺叔魚與雍子於朝。韓宣子問罪於叔向。叔向曰：「三奸同坐，施生戮死可也。雍子自知其罪，而賂以置直鮒也，鬻獄邢侯專殺其罪一也。己惡而掠美為昏，貪以敗官為默，殺人不忌為賊。夏書曰：『昏、默、賊，殺。咎陶之刑也。』請從之。」乃施邢侯，而屍雍子、叔魚於市。孔子曰：「叔向，古之遺直也。治國制刑，不隱於親。三數叔魚之罪，不為末。或曰義，可謂直矣。平丘之會，數其賄也。以寬衛國，晉不為暴；歸魯季孫，稱其詐也。以寬魯國，晉不為虐；邢侯之獄，言其貪也，以正刑書，晉不為頗。三言而除三惡，加三利，殺親益榮，由義也夫。」"
      },
      {
        "index": 10,
        "text": "鄭有鄉校。鄉校之士，非論執政，鬷明欲毀鄉校。子產曰：「何以毀為也？夫人朝夕退而遊焉，以議執政之善否。其所善者，吾則行之；其所否者，吾則改之。若之何其毀也？我聞忠言以損怨，不聞立威以防怨。防怨，猶防水也。大決所犯，傷人必多，吾弗克救也。不如小決使導之，不如吾所聞而藥之。」孔子聞是言也，曰：「吾以是觀之，人謂子產不仁，吾不信也。」"
      },
      {
        "index": 11,
        "text": "晉平公會諸侯於平丘。齊侯及盟，鄭子產爭貢賦之所承，曰：「昔日天子班貢輕重，以列尊卑。貢，周之制也。卑而貢重者甸服，鄭伯，男南也。而使從公侯之貢懼弗給也。敢以為請。」自日中爭之，以至於昏。晉人許之。孔子曰：「子產於是行也，是以為國基也。詩云：『樂只君子，邦家之基。』子產，君子之於樂者。且曰合諸侯而藝貢事，禮也。」"
      },
      {
        "index": 12,
        "text": "鄭子產有疾，謂子太叔曰：「我死，子必為政。唯有德者能以寬服民，其次莫如猛。夫火烈民望而畏之，故鮮死焉；水濡弱，民狎而翫之，則多死焉。故寬難。」子產卒，子太叔為政。不忍猛而寬，鄭國多掠盜。太叔悔之曰：「吾早從夫子，必不及此。」孔子聞之曰：「善哉！政寬則民慢，慢則糾於猛。猛則民殘，民殘則施之以寬。寬以濟猛，猛以濟寬，寬猛相濟，政是以和。詩曰：『民亦勞止，汔可小康。惠此中國，以綏四方。』施之以寬，毋縱詭隨。以謹無良，式遏寇虐，慘不畏明，糾之以猛也。柔遠能邇，以定我王，平之以和也。」又曰：「不競不絿，不剛不柔。布政優優，百祿是遒。和之至也。」子產之卒也，孔子聞之，出涕曰：「古之遺愛。」"
      },
      {
        "index": 13,
        "text": "孔子適齊，過泰山之側，有婦人哭於野者而哀。夫子式而聽之曰：「此哀一似重有憂者。」使子貢問之。而曰：「昔舅死於虎，吾夫又死焉，今吾子又死焉。」子貢曰：「何不去乎？」婦人曰：「無苛政。」子貢以告孔子。子曰：「小子識之，苛政猛於暴虎。」"
      },
      {
        "index": 14,
        "text": "晉魏獻子為政，分祁氏及羊舌氏之田，荀櫟滅，以賞諸大夫，及其子成，皆以賢舉也。又將賈辛曰：「今汝有力於王室，吾是以舉汝。行乎敬之哉，毋墮乃力。」孔子聞之曰：「魏子之舉也，近不失親，遠不失舉，可謂美矣。」又聞其命賈辛以為忠。詩云：「永言配命，自求多福。」忠也。魏子之舉也，義其命也。忠其長有後於晉國乎？"
      },
      {
        "index": 15,
        "text": "趙簡子賦晉國一鼓鐘，以鑄刑鼎，著範宣子所為刑書。孔子曰：「晉其亡乎？失其度矣。夫晉國將守唐叔之所受法度，以經緯其民者也。卿大夫以序守之，民是以能遵其道而守其業，貴賤不愆，所謂度也。文公是以作執秩之官，為被廬之法，以為盟主。今棄此度也，而為刑鼎，銘在鼎矣，何以尊貴？何業之守也？貴賤無序，何以為國？且夫宣子之刑，夷之搜也，晉國亂制，若之何其為法乎。」"
      },
      {
        "index": 16,
        "text": "楚昭王有疾，卜曰：「河神為祟。」王弗祭，大夫請祭諸郊。王曰：「三代命祀，祭不越望。江漢沮漳，楚之望也。禍福之至，不是過乎？不谷雖不德，河非所獲罪也。」遂不祭。孔子曰：「楚昭王知大道矣。其不失國也，宜哉。夏書曰：『維彼陶唐，率彼天常，在此冀方。今失厥道，亂其紀綱，乃滅而亡。』」又曰：「允出茲在茲，由己率常可矣。」"
      },
      {
        "index": 17,
        "text": "衛孔文子使太叔疾出其妻，而以其女妻之。疾誘其初妻之娣，為之立宮，與文子女，如二妻之禮。文子怒將攻之。孔子舍璩伯玉之家，文子就而訪焉。孔子曰：「簠簋之事，則嘗聞學之矣。兵甲之事，未之聞也。」退而命駕而行曰：「鳥則擇木，木豈能擇鳥乎？」文子遽自止之曰：「圉也豈敢度其私哉？亦訪衛國之難也。」將止，會季康子問冉求之戰，冉求既對之，又曰：「夫子播之百姓，質諸鬼神，而無憾，用之則有名。」康子言於哀公，以幣迎孔子曰：「人之於冉求信之矣，將大用之。」"
      },
      {
        "index": 18,
        "text": "齊陳恒弒其簡公。孔子聞之，三日沐浴而適朝，告於哀公曰：「陳恒弒其君，請伐之。」公弗許，三請。公曰：「魯為齊弱久矣。子之伐也，將若之何？」對曰：「陳恒弒其君，民之不與者半。以魯之眾，加齊之半，可克也。」公曰：「子告季氏。」孔子辭，退而告人曰：「以吾從大夫之後，吾不敢不告也。」"
      },
      {
        "index": 19,
        "text": "子張問曰：「書云：『高宗三年不言，言乃雍。』有諸？」孔子曰：「胡為其不然也？古者天子崩，則世子委政於冢宰三年。成湯既沒，太甲聽於伊尹；武王既喪，成王聽於周公；其義一也。」"
      },
      {
        "index": 20,
        "text": "衛孫桓子侵齊，遇敗焉。齊人乘之，執新築大夫，仲叔於奚以其眾救桓子，桓子乃免。衛人以邑賞仲叔於奚，於奚辭。請曲懸之樂，繁纓以朝。許之，書在三官。子路仕衛，見其故，以訪孔子。孔子曰：「惜也，不如多與之邑。惟器與名，不可以假人，君之所司，名以出信，信以守器，器以藏禮，禮以行義，義以生利，利以平民，政之大節也。若以假人，與人政也。政亡，則國家從之，不可止也。」"
      },
      {
        "index": 21,
        "text": "公父文伯之母，紡績不解。文伯諫焉。其母曰：「古者王後親織玄紞，公侯之夫人加之纮綖，卿之內子為大帶，命婦成祭服，{{*|大夫之妻，為命婦}。}列士之妻，加之以朝服。自庶士已下，各衣其夫，社而賦事，烝而獻功。男女紡績，愆則有辟。聖王之制也，今我寡也，爾又在位，朝夕恪勤，猶恐忘先人之業，況有怠墮，其何以避辟？」孔子聞之曰：「弟子誌之：季氏之婦，可謂不過矣。」"
      },
      {
        "index": 22,
        "text": "樊遲問於孔子曰：「鮑牽事齊君，執政不撓，可謂忠矣，而君刖之，其為至闇乎？」孔子曰：「古之士者：國有道，則盡忠以輔之；國無道，則退身以避之。今鮑疾子食於淫亂之朝，不量主之明暗，以受大刖；是智之不如葵，葵猶能衛其足。」"
      },
      {
        "index": 23,
        "text": "季康子欲以一井田出法賦焉，使訪孔子。子曰：「丘弗識也。」冉有三發卒，曰：「子為國老，待子而行，若之何子之不言？」孔子不對，而私於冉有曰：「求，汝來。汝弗聞乎？先王制土，借田以力，而底其遠近；賦里以入，而量其無有；任力以夫，而議其老幼。於是鰥寡孤疾老者：有軍旅之出，則徵之；無，則已。其歲收，田一井出，獲禾秉，缶米芻？不是過，先王以為之足。君子之行，必度於禮。施，取其厚；事，舉其中；歛，從其薄。若是其已，丘亦足矣。不度於禮，而貪冒無厭；則雖賦田，將有不足。且子孫若以行之而取法，則有周公之典在。若欲犯法，則茍行之，又何訪焉？」"
      },
      {
        "index": 24,
        "text": "子遊問於孔子曰：「夫子之極言子產之惠也，可得聞乎？」孔子曰：「惠在愛民而已矣。」子遊曰：「愛民謂之德教，何翅施惠哉？」孔子曰：「夫子產者，猶眾人之母也。能食之，弗能教也。」子遊曰：「其事可言乎？」孔子曰：「子產以所乘之輿濟冬涉者，是愛無教也。」"
      },
      {
        "index": 25,
        "text": "哀公問於孔子曰：「二三大夫皆勸寡人使隆敬於高年，何也？」孔子對曰：「君之及此言，將天下實賴之，豈唯魯哉？」公曰：「何也？其義可得聞乎？」孔子曰：「昔者有虞氏貴德而尚齒，夏後氏貴爵而尚齒，殷人貴富而尚齒，周人貴親而尚齒。虞夏殷周，天下之盛王也，未有遺年者焉。年者，貴於天下久矣，次於事親。是故朝廷同爵而尚齒，七十杖於朝，君問則席。八十則不仕朝，君問則就之。而悌達乎朝廷矣。其行也肩而不並，不錯則隨，斑白者不以其任於道路，而悌達乎道路矣。居鄉以齒而老窮不匱，強不犯弱，眾不暴寡，而悌達乎州巷矣。古之道，五十不為甸役，頒禽隆之長者，而悌達乎搜狩矣。軍旅什伍，同爵則尚齒，而悌達乎軍旅矣。夫聖王之教，孝悌發諸朝廷，行於道路，至於州巷，放於搜狩，循於軍旅，則眾感以義，死之而弗敢犯。」公曰：「善哉，寡人雖聞之，弗能成。」"
      },
      {
        "index": 26,
        "text": "哀公問於孔子曰：「寡人聞東益不祥。信有之乎？」孔子曰：「不祥有五，而東益不與焉。夫損人自益，身之不祥；棄老而取幼，家之不祥；擇賢而任不肖，國之不祥；老者不教，幼者不學，俗之不祥；聖人伏匿，愚者擅權，天下不祥。不祥有五，東益不與焉。」"
      },
      {
        "index": 27,
        "text": "孔子適季孫。季孫之宰謁曰：「君使求假於田，特與之乎？」季孫未言。孔子曰：「吾聞之：君取於臣，謂之取；與於臣，謂之賜；臣取於君，謂之假；與於君，謂之獻。」季孫色然悟曰：「吾誠未達此義。」遂命其宰曰：「自今已後，君有取之，一切不得復言假也。」"
      }
    ]
  }
}
