{
  "chapterNumber": 32,
  "title": "禮運第三十二",
  "sourceContent": {
    "paragraphs": [
      {
        "index": 1,
        "text": "孔子為魯司寇，與於蠟。既賓事畢，乃出遊於觀之上，喟然而嘆。"
      },
      {
        "index": 2,
        "text": "言偃侍曰：「夫子何嘆也？」"
      },
      {
        "index": 3,
        "text": "孔子曰：「昔大道之行，與三代之英，吾未之逮也，而有記焉。大道之行，天下為公；選賢與能，講信修睦。故人不獨親其親，不獨子其子。老有所終，壯有所用；矜寡孤疾，皆有所養。貨惡其棄於地，不必藏於己。力惡其不出於身，不必為人。是以奸謀閉而不興，盜竊亂賊不作。故外戶而不閉，謂之大同。今大道既隱，天下為家。各親其親，各子其子；貨則為己，力則為人。大人世及以為常，城郭溝池以為固。禹湯文武，成王周公，由此而選，未有不謹於禮。禮之所興，與天地並。如有不由禮而在位者，則以為殃。」"
      },
      {
        "index": 4,
        "text": "言偃復問曰：「如此乎，禮之急也？」"
      },
      {
        "index": 5,
        "text": "孔子曰：「夫禮，先王所以承天之道，以治人之情，列其鬼神，達於喪、祭、鄉射、冠、婚、朝、聘。故聖人以禮示之，則天下國家可得以禮正矣。」"
      },
      {
        "index": 6,
        "text": "言偃曰：「今之在位，莫知由禮。何也？」"
      },
      {
        "index": 7,
        "text": "孔子曰：「嗚呼哀哉！我觀周道，幽厲傷也。吾舍魯何適？夫魯之郊及禘，皆非禮。周公其已衰矣。杞之郊也，禹；宋之郊也，契；是天子之事守也。天子以杞宋二王之後，周公攝政致太平，而與天子同是禮也。諸侯祭社稷宗廟，上下皆奉其典，而祝嘏莫敢易其常法，是謂大嘉。今使祝嘏辭說，徒藏於宗祝巫史，非禮也；是謂幽國。醆斝及尸君，非禮也；是謂僭君；冕弁兵車，藏於私家，非禮也；是謂脅君。大夫具官，祭器不假，聲樂皆具，非禮也；是為亂國。故仕於公曰臣，仕於家曰僕。三年之喪，與新有婚者，期不使也。以衰裳入朝，與家僕雜居齊齒，非禮也；是謂臣與君共國。天子有田，以處其子孫；諸侯有國，以處其子孫；大夫有采，以處其子孫；是謂制度。天子適諸侯，必舍其宗廟，而不禮籍入；是謂天子壞法亂紀。諸侯非問疾吊喪，而入諸臣之家；是謂君臣為謔。夫禮者，君之柄。所以別嫌明微，儐鬼神，考制度，列仁義，立政教，安君臣上下也。故政不正，則君位危；君位危，則大臣倍、小臣竊；刑肅而俗弊，則法無常；法無常，則禮無別；禮無別，則士不仕、民不歸；是謂疵國。是故夫政者，君之所以藏身也。必本之天，效以降命；命降於社，之謂效地；降於祖廟，之謂仁義；降於山川，之謂興作；降於五祀，之謂制度；此聖人所以藏身之固也。聖人參於天地，並於鬼神以治政也。處其所存，禮之序也；翫其所樂，民之治也。天生時，地生財，人其父生而師教之。四者君以政用之，所以立於無過之地。君者：人所明，非明人者也；人所養，非養人者也；人所事，非事人者也。夫君者，明人則有過。故養人則不足，事人則失位。故百姓明君以自治，養君以自安，事君以自顯；是以禮達而分定。人皆愛其死，而患其生。是故用人之智去其詐，用人之勇去其怒，用人之仁去其貪。國有患：君死社稷，為之義；大夫死宗廟，為之變。凡聖人能以天下為一家，以中國為一人，非意之。必知其情，從於其義，明於其利，達於其患，然後為之。何謂人情？喜怒哀懼愛惡欲，七者弗學而能；何謂人義？父慈子孝，兄良弟悌，夫義婦聽，長惠幼順，君仁臣忠；十者謂之人義。講信修睦，謂之人利；爭奪相殺，謂之人患。聖人之所以治人七情，修十義，講信修睦，尚辭讓，去爭奪，舍禮何以治之？飲食男女，人之大欲存焉；死亡貧苦，人之大惡存焉。欲、惡者，人之大端。人藏其心，不可測度。美惡皆在其心，不見其色。欲一以窮之，舍禮何以哉？故人者：天地之德，陰陽之交，鬼神之會，五行之秀。天秉陽，垂日星；地秉陰，載於山川。播五行於四時，和四氣而後月生。是以三五而盈，三五而缺。五行之動，共相竭也。五行、四氣、十二月，還相為本；五聲、五律、十二管，還相為宮；五味、六和、十二食，還相為質；五色、六章、十二衣，還相為主。故人者：天地之心，而五行之端，食味別聲被色而生者。聖人作則，必以天地為本，以陰陽為端，以四時為柄，以日星為紀，以月為量，鬼神以為徒，五行以為質，禮義以為器，人情以為田，四靈以為畜。以天地為本，故物可舉；以陰陽為端，故情可睹；以四時為柄，故事可勸；以日星為紀，故業可別；月以為量，故功有藝；鬼神以為徒，故事有守；五行以為質，故事可復也；禮義以為器，故事行有考；人情以為田，故人以為奧；四靈以為畜，故飲食有由。何謂四靈？麟、鳳、龜、龍，謂之四靈。故龍以為畜，而魚鮪不諗；鳳以為畜，而鳥不獝；麟以為畜，而獸不狘；龜以為畜，而人情不失。先王秉蓍龜，列祭祀，瘞，繒，宣，祝嘏辭說，設制度；故國有禮，官有御，事有職，禮有序。先王患禮之不達於下，故：饗帝於郊，所以定天位也；祀社於國，所以列地利也；禘祖廟，所以本仁也；旅山川，所以儐鬼神也；祭五祀，所以本事也。故宗祝在廟，三公在朝，三老在學，王前巫而後史，卜蓍瞽侑，皆在左右；王中心無違也，以守至正。是以禮行於郊，而百神受職；禮行於社，而百貨可極；禮行於祖廟，而孝慈服焉；禮行於五祀，而正法則焉。故郊、社、祖廟、山川、五祀，義之脩而禮之藏。夫禮：必本於太一，分而為天地，轉而為陰陽，變而為四時，列而為鬼神；其降曰命，其官於天也；協於分藝，其居於人也，曰養。所以講信修睦，而固人之肌膚之會，筋骸之束者；所以養生送死，事鬼神之大端；所以達天道，順人情之大竇。唯聖人為知禮之不可以已也。故破國喪家亡人，必先去其禮。禮之於人，猶酒之有糱也。君子以厚，小人以薄。聖人修義之柄、禮之序，以治人情。人情者，聖王之田也。修禮以耕之，陳義以種之，講學以耨之，本仁以聚之，播樂以安之。故禮者，義之實也。協諸義而協則禮，雖先王未有可以義起焉。義者，藝之分、仁之節。協於藝，講於仁；得之者強，失之者喪。仁者，義之本、順之體。得之者尊。故治國不以禮，猶無耜而耕；為禮而不本於義，猶耕之而弗種；為義而不講於學，猶種而弗耨；講之以學，而不合以仁，猶耨而不獲；合之以仁，而不安之以樂，猶獲而弗食；安之以樂，而不達於順，猶食而不肥。四體既正，膚革充盈；人之肥也。父子篤，兄弟睦，夫婦和；家之肥也。大臣法，小臣廉，官職相序，君臣相正；國之肥也。天子以德為車、以樂為御，諸侯以禮相與，大夫以法相序，士以信相考，百姓以睦相守；天下之肥也。是謂大順。順者，所以養生送死，事鬼神之常也。故事大積焉而不苑，並行而不謬，細行而不失；深而通，茂而有間，連而不相及，動而不相害；此順之至也。明於順，然後乃能守危。夫禮之不同，不豐殺，所以持情而合危也。山者不使居川，渚者不使居原。用水火金木，飲食必時。冬合男女，春頒爵位；必當年德，皆所順也。用民必順，故無水旱昆蟲之災，民無凶饑妖孽之疾。天不愛其道，地不愛其寶，人不愛其情；是以天降甘露，地出醴泉，山出器車，河出馬圖，鳳凰麒麟皆在郊掫，龜龍在宮沼；其餘鳥獸及卵胎，皆可俯而窺也。則是無故。先王能循禮以達義，體信以達順，此順之實也。」"
      }
    ]
  }
}
