{
  "chapterNumber": 27,
  "title": "論禮第二十七",
  "sourceContent": {
    "paragraphs": [
      {
        "index": 1,
        "text": "孔子閑居，子張、子貢、言遊侍，論及於禮。"
      },
      {
        "index": 2,
        "text": "孔子曰：「居，汝三人者。吾語汝以禮，周流無不遍也。」"
      },
      {
        "index": 3,
        "text": "子貢越席而對曰：「敢問如何？」"
      },
      {
        "index": 4,
        "text": "子曰：敬而不中禮，謂之野。恭而不中禮，謂之給。勇而不中禮，謂之逆。」子曰：「給奪慈仁。」"
      },
      {
        "index": 5,
        "text": "子貢曰：「敢問將何以為此中禮者？」"
      },
      {
        "index": 6,
        "text": "子曰：「禮乎，夫禮所以制中也。」"
      },
      {
        "index": 7,
        "text": "子貢退，言遊進曰：「敢問禮也，領惡而全好者與？」"
      },
      {
        "index": 8,
        "text": "子曰：「然。」"
      },
      {
        "index": 9,
        "text": "子貢問：「何也？」"
      },
      {
        "index": 10,
        "text": "子曰：「郊社之禮，所以仁鬼神也；禘嘗之禮，所以仁昭穆也；饋奠之禮，所以仁死喪也；射饗之禮，所以仁鄉黨也；食饗之禮，所以仁賓客也。明乎郊社之義，禘嘗之禮，治國其如指諸掌而已。是故居家有禮，故長幼辯以之；閨門有禮，故三族和以之；朝廷有禮，故官爵序以之；田獵有禮，故戎事閑以之；軍旅有禮，故武功成。是以宮室得其度，鼎俎得其象，物得其時，樂得其節，車得其軾，鬼神得其享，喪紀得其哀，辯說得其黨，百官得其體，政事得其施。加於身而措於前，凡眾之動，得其宜也。」"
      },
      {
        "index": 11,
        "text": "言遊退，子張進曰：「敢問禮何謂也？」"
      },
      {
        "index": 12,
        "text": "子曰：「禮者，即事之治也。君子有其事，必有其治。治國而無禮，譬猶瞽之無相，倀倀乎何所之？譬猶終夜有求於幽室之中，非燭何以見？故無禮：則手足無所措，耳目無所加，進退揖讓無所制。是故以其居處長幼失其別，閨門三族失其和，朝廷官爵失其序，田獵戎事失其策，軍旅武功失其勢，宮室失其度，鼎俎失其象，物失其時，樂失其節，車失其軾，鬼神失其享，喪紀失其哀，辯說失其黨，百官失其體，政事失其施。加於身而措於前，凡動之眾失其宜。如此，則無以祖洽四海。」"
      },
      {
        "index": 13,
        "text": "子曰：「慎聽之，汝三人者。吾語汝，禮猶有九焉，大饗有四焉。茍知此矣，雖在畎畝之中，事之聖人矣。兩軍相見，揖讓而入門，入門而懸興。揖讓而升堂，升堂而樂闋。下管象舞，夏鑰序興，陳其薦俎，序其禮樂，備其百官。如此而後君子知仁焉。行中規，旋中矩，鑾和中采薺，客出以雍，徹以振羽。是故君子無物而不在於禮焉。入門而金作，示情也；升歌清廟，示德也；下管象舞，示事也。是故古之君子，不必親相與言也，以禮樂相示而已。夫禮者，理也；樂者，節也。無禮不動，無節不作。不能詩，於禮謬；不能樂，於禮素；於德薄，於禮虛。」"
      },
      {
        "index": 14,
        "text": "子貢作而問曰：「然則夔其窮與？」"
      },
      {
        "index": 15,
        "text": "子曰：「古之人與上古之人也，達於禮而不達於樂，謂之素；達於樂而不達於禮，謂之偏。夫夔達於樂而不達於禮，是以傳於此名也，古之人也。凡制度在禮，文為在禮。行之，其在人乎？」"
      },
      {
        "index": 16,
        "text": "三子者既得聞此論於夫子也，煥若發蒙焉。"
      },
      {
        "index": 17,
        "text": "子夏侍坐於孔子曰：「敢問詩云：『愷悌君子，民之父母』，何如斯可謂民之父母？」"
      },
      {
        "index": 18,
        "text": "孔子曰：「夫民之父母，必達於禮樂之源，以致五至而行三無，以橫於天下。四方有敗，必先知之。此之謂民之父母。」"
      },
      {
        "index": 19,
        "text": "子夏曰：「敢問何謂五至？」"
      },
      {
        "index": 20,
        "text": "孔子曰：「志之所至，詩亦至焉；詩之所至，禮亦至焉；禮之所至，樂亦至焉；樂之所至，哀亦至焉。詩禮相成，哀樂相生。是以正明目而視之，不可得而見；傾耳而聽之，不可得而聞。志氣塞於天地，行之克於四海。此之謂五至矣。」"
      },
      {
        "index": 21,
        "text": "子貢曰：「敢問何謂三無？」"
      },
      {
        "index": 22,
        "text": "孔子曰：「無聲之樂，無體之禮，無服之喪。此之謂三無。」"
      },
      {
        "index": 23,
        "text": "子夏曰：「敢問三無何詩近之？」"
      },
      {
        "index": 24,
        "text": "孔子曰：「夙夜基命宥密，無聲之樂也。威儀逮逮，不可選也；無體之禮也。凡民有喪，扶伏救之；無服之喪也。」"
      },
      {
        "index": 25,
        "text": "子夏曰：「言則美矣，大矣。言盡於此而已？」"
      },
      {
        "index": 26,
        "text": "孔子曰：「何謂其然？吾語汝，其義猶有五起焉。」"
      },
      {
        "index": 27,
        "text": "子貢曰：「何如？」"
      },
      {
        "index": 28,
        "text": "孔子曰：「無聲之樂，氣志不違；無體之禮，威儀遲遲；無服之喪，內恕孔悲。無聲之樂，所願必從；無體之禮，上下和同；無服之喪，施及萬邦。既然而又奉之以三無私，而勞天下。此之謂五起。」"
      },
      {
        "index": 29,
        "text": "子夏曰：「何謂三無私？」"
      },
      {
        "index": 30,
        "text": "孔子曰：「天無私覆，地無私載，日月無私照。其在詩曰：『帝命不違，至於湯齊。湯降不遲，聖敬日躋。昭假遲遲，上帝是只。』帝命式於九圍，是湯之德也。」"
      },
      {
        "index": 31,
        "text": "子夏蹶然而起，負墻而立，曰：「弟子敢不志之。」"
      }
    ]
  }
}
