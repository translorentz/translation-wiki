{
  "chapterNumber": 37,
  "title": "屈節解第三十七",
  "sourceContent": {
    "paragraphs": [
      {
        "index": 1,
        "text": "子路問於孔子曰：「由聞丈夫居世，富貴不能有益於物，處貧賤之地，而不能屈節以求伸，則不足以論乎人之域矣。」"
      },
      {
        "index": 2,
        "text": "孔子曰：「君子之行己，期於必達於己。可以屈則屈，可以伸則伸。故屈節者，所以有待；求伸者，所以及時。是以雖受屈而不毀其節，志達而不犯於義。」"
      },
      {
        "index": 3,
        "text": "孔子在衛，聞齊國田常將欲為亂，而憚鮑晏，因欲移其兵以伐魯。"
      },
      {
        "index": 4,
        "text": "孔子會諸弟子而告之曰：「魯父母之國，不可不救，不忍視其受敵。今吾欲屈節於田常以救魯。二三子，誰為使？」"
      },
      {
        "index": 5,
        "text": "於是子路曰：「請往齊。」孔子弗許。"
      },
      {
        "index": 6,
        "text": "子張請，又弗許。"
      },
      {
        "index": 7,
        "text": "子石請，又弗許。"
      },
      {
        "index": 8,
        "text": "三子退謂子貢曰：「今夫子欲屈節以救父母之國，吾三人請使而不獲。此則吾子用辯之時也，吾子盍請行焉？」"
      },
      {
        "index": 9,
        "text": "子貢請使，夫子許之。"
      },
      {
        "index": 10,
        "text": "遂如齊，說田常曰：「今子欲收功於魯實難，不若移兵於吳則易。」"
      },
      {
        "index": 11,
        "text": "田常不悅。子貢曰：「夫憂在內者，攻強；憂在外者，攻弱。吾聞子三封而三不成，是則大臣不聽令，戰勝以驕主，破國以尊臣；而子之功不與焉，則交日疏於主，而與大臣爭，如此則子之位危矣。」"
      },
      {
        "index": 12,
        "text": "田常曰：「善。然兵甲已加魯矣，不可更。如何？」"
      },
      {
        "index": 13,
        "text": "子貢曰：「緩師，吾請於吳，令救魯而伐齊。子因以兵迎之。」田常許諾。"
      },
      {
        "index": 14,
        "text": "子貢遂南說吳王曰：「王者不滅國，霸者無強敵。千鈞之重，加銖兩而移。今以齊國而私千乘之魯，與吾爭強，甚為王患之。且夫救魯以顯名，以撫泗上諸侯；誅暴齊以服晉，利莫大焉。名存亡魯，實困強齊。智者不疑。」"
      },
      {
        "index": 15,
        "text": "吳王曰：「善，然吳常困越。越王今苦身養士，有報吳之心。子待我先越，然後乃可。」"
      },
      {
        "index": 16,
        "text": "子貢曰：「越之勁不過魯，吳之強不過齊；而王置齊而伐越，則齊必私魯矣。王方以存亡繼絕之名，棄齊而伐小越，非勇也。勇而不計難，仁者不窮約，智者不失時，義者不絕世。今存越示天下以仁，救魯伐齊，威加晉國；諸侯必相率而朝，霸業盛矣。且王必惡越，臣請見越君，令出兵以從。此則實害越而名從諸侯以伐齊。」"
      },
      {
        "index": 17,
        "text": "吳王悅，乃遣子貢之越。"
      },
      {
        "index": 18,
        "text": "越王郊迎，而自為子貢御，曰：「此蠻夷之國，大夫何足儼然辱而臨之？」"
      },
      {
        "index": 19,
        "text": "子貢曰：「今者吾說吳王以救魯伐齊。其志欲之，而心畏越，曰：『待我伐越而後可，則破越必矣。』且無報人之志，而令人疑之，拙矣。有報人之意，而使人知之，殆乎？事未發而先聞者，危矣。三者舉事之患矣。」"
      },
      {
        "index": 20,
        "text": "勾踐頓首曰：「孤嘗不料力，而興吳難。受困會稽，痛於骨髓，日夜焦唇幹舌，徒欲與吳王接踵而死，孤之願也。今大夫幸告以利害。」"
      },
      {
        "index": 21,
        "text": "子貢曰：「吳王為人猛暴，群臣不堪，國家疲弊，百姓怨上，大臣內變，申胥以諫死。大宰嚭用事；此則報吳之時也。王誠能發卒佐之，以邀射其志，而重寶以悅其心，卑辭以尊其禮；則其伐齊必矣。此聖人所謂屈節求其達者也。彼戰不勝，王之福；若勝，則必以兵臨晉，臣還北請見晉君共攻之，其弱吳必矣。銳兵盡於齊，重甲困於晉，而王制其弊焉。」"
      },
      {
        "index": 22,
        "text": "越王頓首，許諾。"
      },
      {
        "index": 23,
        "text": "子貢返五日，越使大夫文種，頓首言於吳王曰：「越悉境內之士三千人以事吳。」"
      },
      {
        "index": 24,
        "text": "吳王告子貢曰：「越王欲身從寡人，可乎？」"
      },
      {
        "index": 25,
        "text": "子貢曰：「悉人之率眾，又從其君，非義也。」"
      },
      {
        "index": 26,
        "text": "吳王乃受越王卒，謝留勾踐。遂自發國內之兵以伐齊，敗之。子貢遂北見晉君，令承其弊。吳晉遂遇於黃池，越王襲吳之國，吳王歸與越戰，滅焉。"
      },
      {
        "index": 27,
        "text": "孔子曰：「夫其亂齊存魯，吾之始願。若能強晉以弊吳，使吳亡而越霸者，賜之說之也。美言傷信，慎言哉。」"
      },
      {
        "index": 28,
        "text": "孔子弟子有宓子賤者，仕於魯為單父宰。恐魯君聽讒言，使己不得行其政，於是辭行。故請君之近史二人與之俱至官。宓子戒其邑吏，令二史書，方書輒掣其肘。書不善，則從而怒之。二史患之，辭請歸魯。宓子曰：「子之書甚不善，子勉而歸矣。」二史歸報於君曰：「宓子使臣書而掣肘，書惡而又怒臣。邑吏皆笑之，此臣所以去之而來也。」魯君以問孔子。子曰：「宓不齊，君子也。其才任霸王之佐，屈節治單父，將以自試也。意者以此為諫乎？」公寤，太息而嘆曰：「此寡人之不肖。寡人亂宓子之政，而責其善者，非矣。微二史，寡人無以知其過；微夫子，寡人無以自寤。」遽發所愛之使告宓子曰：「自今已後，單父非吾有也。從子之制，有便於民者，子決為之。五年一言其要。」宓子敬奉詔，遂得行其政，於是單父治焉。躬敦厚，明親親，尚篤敬，施至仁，加懇誠，致忠信，百姓化之。"
      },
      {
        "index": 29,
        "text": "齊人攻魯，道由單父，單父之老請曰：「麥已熟矣，今齊寇至，不及人人自收其麥。請放民出，皆獲傳郭之麥；可以益糧，且不資於寇。」三請而宓子不聽。俄而齊寇逮於麥，季孫聞之怒，使人以讓宓子曰：「民寒耕熱耘，曾不得食，豈不哀哉？不知猶可，以告者而子不聽，非所以為民也。」宓子蹴然曰：「今茲無麥，明年可樹。若使不耕者獲，是使民樂有寇，且得單父一歲之麥，於魯不加強，喪之不加弱。若使民有自取之心，其創必數世不息。」季孫聞之，赧然而愧曰：「地若可入，吾豈忍見宓子哉？」"
      },
      {
        "index": 30,
        "text": "三年，孔子使巫馬期遠觀政焉。巫馬期陰免衣，衣弊裘。入單父界，見夜漁者得魚輒舍之。巫馬期問焉，曰：「凡漁者為得，何以得魚即舍之？」漁者曰：「魚之大者名為鱄䲖，吾大夫愛之。其小者名為鱦，吾大夫欲長之。是以得二者，輒舍之。」巫馬期返，以告孔子曰：「宓子之德，至使民闇行，若有嚴刑於旁。敢問宓子何行而得於是？」孔子曰：「吾嘗與之言曰：『誠於此者，刑乎彼。』宓子行此術於單父也。」"
      },
      {
        "index": 31,
        "text": "孔子之舊曰原壤，其母死，夫子將助之以沐槨。子路曰：「由也，昔者聞諸夫子曰：『無友不如己者，過則勿憚改。』夫子憚矣，姑已若何？」孔子曰：「凡民有喪，匍匐救之。況故舊乎？非友也，吾其？。」及為槨，原壤登木曰：「久矣，予之不托於音也。」遂歌曰：「貍首之班然，執女手之卷然。夫子為之隱，佯不聞以過之。」子路曰：「夫子屈節而極於此，失其與矣。豈未可以已乎？」孔子曰：「吾聞之：親者不失其為親也，故者不失其為故也。」"
      }
    ]
  }
}
