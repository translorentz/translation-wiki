{
  "chapterNumber": 7,
  "title": "五儀解第七",
  "sourceContent": {
    "paragraphs": [
      {
        "index": 1,
        "text": "哀公問於孔子曰：「寡人欲論魯國之士，與之為治。敢問如何取之？」"
      },
      {
        "index": 2,
        "text": "孔子對曰：「生今之世，志古之道；居今之俗，服古之服。舍此而為非者，不亦鮮乎？」"
      },
      {
        "index": 3,
        "text": "曰：「然則章甫絇履，紳帶縉笏者，皆賢人也。」"
      },
      {
        "index": 4,
        "text": "孔子曰：「不必然也。丘之所言，非此之謂也。夫端衣玄裳，冕而乘軒者，則志不在於食焄；斬衰管菲，杖而歠粥者，則志不在於酒肉。生今之世，志古之道；居今之俗，服古之服；謂此類也。」"
      },
      {
        "index": 5,
        "text": "公曰：「善哉！盡此而已乎？」"
      },
      {
        "index": 6,
        "text": "孔子曰：「人有五儀，有庸人、有士人、有君子、有賢人、有聖人。審此五者，則治道畢矣。」"
      },
      {
        "index": 7,
        "text": "公曰：「敢問何如斯可謂之庸人？」"
      },
      {
        "index": 8,
        "text": "孔子曰：「所謂庸人者，心不存慎終之規，口不吐訓格之言；不擇賢以托其身，不力行以自定；見小闇大，而不知所務；從物如流，不知其所執；此則庸人也。」"
      },
      {
        "index": 9,
        "text": "公曰：「何謂士人？」"
      },
      {
        "index": 10,
        "text": "孔子曰：「所謂士人者，心有所定，計有所守；雖不能盡道術之本，必有率也；雖不能備百善之美，必有處也。是故知不務多，必審其所知；言不務多，必審其所謂；行不務多，必審其所由。智既知之，言既道之，行既由之；則若性命之形骸之不可易也。富貴不足以益，貧賤不足以損。此則士人也。」"
      },
      {
        "index": 11,
        "text": "公曰：「何謂君子？」"
      },
      {
        "index": 12,
        "text": "孔子曰：「所謂君子者，言必忠信而心不怨，仁義在身而色無伐，思慮通明而辭不專；篤行信道，自強不息；油然若將可越，而終不可及者。此則君子也。"
      },
      {
        "index": 13,
        "text": "公曰：「何謂賢人？」"
      },
      {
        "index": 14,
        "text": "孔子曰：「所謂賢人者，德不踰閑，行中規繩。言足以法於天下，而不傷於身；道足以化於百姓，而不傷於本。富則天下無宛財，施則天下不病貧。此則賢者也。」"
      },
      {
        "index": 15,
        "text": "公曰：「何謂聖人？」"
      },
      {
        "index": 16,
        "text": "孔子曰：「所謂聖者，德合於天地，變通無方。窮萬事之終始，協庶品之自然。敷其大道，而遂成情性。明並日月，化行若神。下民不知其德，睹者不識其鄰。此謂聖人也。」"
      },
      {
        "index": 17,
        "text": "公曰：「善哉！非子之賢，則寡人不得聞此言也。雖然，寡人生於深宮之內，長於婦人之手；未嘗知哀，未嘗知憂，未嘗知勞，未嘗知懼，未嘗知危；恐不足以行五儀之教。若何？」"
      },
      {
        "index": 18,
        "text": "孔子對曰：「如君之言已知之矣，則丘亦無所聞焉。」"
      },
      {
        "index": 19,
        "text": "公曰：「非吾子，寡人無以啟其心。吾子言也。」"
      },
      {
        "index": 20,
        "text": "孔子曰：「君子入廟，如右。登自阼階，仰視榱桷，俯察機筵，其器皆存，而不睹其人。君以此思哀，則哀可知矣。昧爽夙興，正其衣冠；平旦視朝，慮其危難；一物失理，亂亡之端。君以此思憂，則憂可知矣。日出聽政，至於中冥；諸侯子孫，徃來為賓；行禮揖讓，慎其威儀。君以此思勞，則勞亦可知矣。緬然長思，出於四門；周章遠望，睹亡國之墟，必將有數焉。君以此思懼，則懼可知矣。夫君者，舟也；庶人者，水也；水所以載舟，亦所以覆舟。君以此思危，則危可知矣。君既明此五者，又少留意於五儀之事，則於政治，何有失矣？」"
      },
      {
        "index": 21,
        "text": "哀公問於孔子曰：「請問取人之法。」"
      },
      {
        "index": 22,
        "text": "孔子對曰：「事任於官，無取捷捷，無取鉗鉗，無取啍啍。捷捷，貪也。鉗鉗，亂也。啍啍，誕也。故弓調而後求勁焉，馬服而後求良焉，士必愨而後求智能者焉。不愨而多能，譬之豺狼不可邇。」"
      },
      {
        "index": 23,
        "text": "哀公問於孔子曰：「寡人欲吾國小而能守，大則攻。其道如何？」"
      },
      {
        "index": 24,
        "text": "孔子對曰：「使君朝廷有禮，上下相親，天下百姓皆君之民。將誰攻之？茍為此道，民畔如歸，皆君之讎也。將與誰守？」"
      },
      {
        "index": 25,
        "text": "公曰：「善哉！」於是廢山澤之禁，弛關市之稅，以惠百姓。"
      },
      {
        "index": 26,
        "text": "哀公問於孔子曰：「吾聞君子不博，有之乎？」"
      },
      {
        "index": 27,
        "text": "孔子曰：「有之。」"
      },
      {
        "index": 28,
        "text": "公曰：「何為？」"
      },
      {
        "index": 29,
        "text": "對曰：「為其二乘。」"
      },
      {
        "index": 30,
        "text": "公曰：「有二乘，則何為不博？」"
      },
      {
        "index": 31,
        "text": "子曰：「為其兼行惡道也。」"
      },
      {
        "index": 32,
        "text": "哀公懼焉。有間，復問曰：「若是乎，君之惡惡道至甚也？」"
      },
      {
        "index": 33,
        "text": "孔子曰：「君子之惡惡道不甚，則好善道亦不甚；好善道不甚，則百姓之親上亦不甚。《詩》云：『未見君子，憂心惙惙。亦既見止，亦既覯止，我心則悅。』《詩》之好善道甚也如此。」"
      },
      {
        "index": 34,
        "text": "公曰：「美哉！夫君子成人之善，不成人之惡。微吾子言焉，吾弗之聞也。」"
      },
      {
        "index": 35,
        "text": "哀公問於孔子曰：「夫國家之存亡禍福，信有天命，非唯人也。」"
      },
      {
        "index": 36,
        "text": "孔子對曰：「存亡禍福，皆己而已。天災地妖，不能加也。」"
      },
      {
        "index": 37,
        "text": "公曰：「善！吾子之言，豈有其事乎？」"
      },
      {
        "index": 38,
        "text": "孔子曰：「昔者殷王帝辛之世，有雀生大鳥於城隅焉，占之曰：『凡以小生大，則國家必王而名必昌。』於是帝辛介雀之德，不修國政，亢暴無極，朝臣莫救，外寇乃至，殷國以亡。此即以己逆天時，詭福反為禍者也。又其先世殷王太戊之時，道缺法圮，以致夭櫱、桑榖於朝，七日大拱，占之者曰：『桑榖野木而不合生朝，意者國亡乎？』太戊恐駭，側身修行；思先王之政，明養民之道。三年之後，遠方慕義重譯至者，十有六國。此即以己逆天時，得禍為福者也。故天災地妖，所以儆人主者也。寤夢征怪，所以儆人臣者也。災妖不勝善政，寤夢不勝善行。能知此者，至治之極也。唯明王達此。」"
      },
      {
        "index": 39,
        "text": "公曰：「寡人不鄙固此，亦不得聞君子之教也。」"
      },
      {
        "index": 40,
        "text": "哀公問於孔子曰：「智者壽乎？仁者壽乎？」"
      },
      {
        "index": 41,
        "text": "孔子對曰：「然。人有三死，而非其命也，行己自取也。夫寢處不時，飲食不節，逸勞過度者，疾共殺之。居下位而上干其君，嗜欲無厭而求不止者，刑共殺之。以少犯眾，以弱侮強，忿怒不類，動不量力者，兵共殺之。此三者，死非命也，人自取之。若夫智士仁人，將身有節，動靜以義，喜怒以時，無害其性；雖得壽焉，不亦可乎？」"
      }
    ]
  }
}
