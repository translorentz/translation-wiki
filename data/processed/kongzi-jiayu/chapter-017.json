{
  "chapterNumber": 17,
  "title": "哀公問政第十七",
  "sourceContent": {
    "paragraphs": [
      {
        "index": 1,
        "text": "哀公問政於孔子。"
      },
      {
        "index": 2,
        "text": "孔子對曰：「文武之政，布在方策。其人存，則其政舉；其人亡，則其政息。天道敏生，人道敏政，地道敏樹。夫政者，猶蒲盧也。待化以成。故為政在於得人，取人以身，修道以仁。仁者，人也，親親為大；義者，宜也，尊賢為大。親親之殺，尊賢之等，禮所以生也。禮者，政之本也。是以君子不可以不修身。思修身，不可以不事親；思事親，不可以不知人；思知人，不可以不知天。天下之達道有五，其所以行之者三。曰，君臣也、父子也、夫婦也、昆弟也、朋友也。五者，天下之達道。智、仁、勇，三者，天下之達德也。所以行之者，一也。或生而知之，或學而知之，或困而知之。及其知之，一也。或安而行之，或利而行之，或勉強而行之。及其成功，一也。」"
      },
      {
        "index": 3,
        "text": "公曰：「子之言美矣、至矣。寡人實固，不足以成之也。」"
      },
      {
        "index": 4,
        "text": "孔子曰：「好學近乎智，力行近乎仁，知恥近乎勇。知斯三者，則知所以修身；知所以修身，則知所以治人；知所以治人，則能成天下國家者矣。」"
      },
      {
        "index": 5,
        "text": "公曰：「政其盡此而已乎？」"
      },
      {
        "index": 6,
        "text": "孔子曰：「凡為天下國家有九經。曰：修身也、尊賢也、親親也、敬大臣也、體群臣也、子庶民也、來百工也、柔遠人也、懷諸侯也。夫修身則道立，尊賢則不惑，親親則諸父兄弟不怨，敬大臣則不眩，體群臣則士之報禮重，子庶民則百姓勸，來百工則財用足，柔遠人則四方歸之，懷諸侯則天下畏之。」"
      },
      {
        "index": 7,
        "text": "公曰：「為之奈何？」"
      },
      {
        "index": 8,
        "text": "孔子曰：「齊潔盛服，非禮不動，所以修身也；去讒遠色，賤財而貴德，所以尊賢也；爵其能，重其祿，同其好惡，所以篤親親也；官盛任使，所以敬大臣也；忠信重祿，所以勸士也；時使薄歛，所以子百姓也；日省月考，既廩稱事，所以來百工也；送往迎來，嘉善而矜不能，所以綏遠人也；繼絕世，舉廢邦，治亂持危，朝聘以時，厚往而薄來，所以懷諸侯也。治天下國家有九經，其所以行之者，一也。凡事豫則立，不豫則廢，言前定則不跲，事前定則不困，行前定則不疚，道前定則不窮。在下位不獲於上，民弗可得而治矣；獲於上有道，不信於友，不獲於上矣；信於友有道，不順於親，不信於友矣；順於親有道，反諸身不誠，不順於親矣；誠身有道，不明於善，不誠於身矣。誠者，天之至道也；誠之者，人之道也。夫誠，弗勉而中，不思而得，從容中道，聖人之所以體定也。誠之者，擇善而固執之者也。」"
      },
      {
        "index": 9,
        "text": "公曰：「子之教寡人備矣，敢問行之所始。」"
      },
      {
        "index": 10,
        "text": "孔子曰：「立愛自親始，教民睦也；立敬自長始，教民順也。教之慈睦，而民貴有親；教以敬，而民貴用命。民既孝於親，又順以聽命，措諸天下無所不可。」"
      },
      {
        "index": 11,
        "text": "公曰：「寡人既得聞此言也，懼不能果行而獲罪咎。」"
      },
      {
        "index": 12,
        "text": "宰我問於孔子曰：「吾聞鬼神之名，而不知所謂。敢問焉。」"
      },
      {
        "index": 13,
        "text": "孔子曰：「人生有氣、有魂。氣者，人之盛也。夫生必死，死必歸土，此謂鬼。魂氣歸天，此謂神。合鬼與神而享之，教之至也。骨肉弊於下，化為野土。其氣發揚於上者，此神之著也。聖人因物之精，制為之極。明命鬼神，以為民之則，而猶以是為未足也。故築為宮室，設為宗祧。春秋祭祀，以別親疏。教民反古復始，不敢忘其所由生也。眾人服自此聽且速焉，教以二端。二端既立，報以二禮。建設朝事，燔燎膻薌，所以報氣也。薦黍稷，脩肺、肝，加以鬱鬯，所以報魄也。此教民修本，反始崇愛，上下用情；禮之至也。君子反古復始，不忘其所由生，是以致其敬。發其情，竭力從事，不敢不自盡也。此之謂大教。昔者文王之祭也，事死如事生，思死而不欲生。忌日則必哀，稱諱則如見，親祀之忠也。思之深，如見親之所愛。祭，欲見親顏色者，其唯文王與？詩云：『明發不寐，有懷二人。』則文王之謂與？祭之明日，明發不寐，有懷二人，敬而致之，又從而思之。祭之日樂與哀半，饗之必樂，已至必哀。孝子之情也，文王為能得之矣。」"
      }
    ]
  }
}
