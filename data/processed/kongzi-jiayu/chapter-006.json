{
  "chapterNumber": 6,
  "title": "問禮第六",
  "sourceContent": {
    "paragraphs": [
      {
        "index": 1,
        "text": "哀公問於孔子曰：「大禮何如？子之言禮，何其尊也。」"
      },
      {
        "index": 2,
        "text": "孔子對曰：「丘也鄙人，不足以知大禮也。」"
      },
      {
        "index": 3,
        "text": "公曰：「吾子言焉。」"
      },
      {
        "index": 4,
        "text": "孔子曰：「丘聞之民之所以生者，禮為大。非禮，則無以節事天地之神焉；非禮，則無以辯君臣、上下、長幼之位焉；非禮，則無以別男女、父子、兄弟、婚姻、親族疏數之交焉。是故君子此之為尊敬，然後以其所能教順百姓，不廢其會節。既有成事，而後治其文章黼黻，以別尊卑上下之等。其順之也，而後言其喪祭之紀，宗廟之序，品其犧牲，設其豕臘，修其歲時，以敬其祭祀，別其親疏，序其昭穆。而後宗族會燕，即安其居，以綴恩義。卑其宮室，節其服御，車不雕璣，器不彤鏤，食不二味，心不淫志，以與萬民同利。古之明王行禮也如此。」"
      },
      {
        "index": 5,
        "text": "公曰：「今之君子，胡莫之行也？」"
      },
      {
        "index": 6,
        "text": "孔子對曰：「今之君子，好利無厭，淫行不倦，荒怠慢遊，固民是盡；以遂其心，以怨其政。忤其眾，以伐有道。求得當欲，不以其所。虐殺刑誅，不以其治。夫昔之用民者由前，今之用民者由後。是即今之君子，莫能為禮也。」"
      },
      {
        "index": 7,
        "text": "言偃問曰：「夫子之極言禮也，可得而聞乎？」"
      },
      {
        "index": 8,
        "text": "孔子言：「我欲觀夏，是故之杞，而不足征也，吾得夏時焉；我欲觀殷道，是故之宋，而不足征也，吾得乾坤焉。乾坤之義，夏時之等，吾以此觀之。夫禮，初也始於飲食。太古之時，燔黍擘豚，汙罇杯飲，蕢桴土鼓，猶可以致敬鬼神。及其死也，升屋而號告曰：高，某復。然後飲腥苴熟，形體則降，魂氣則上，是謂天望而地藏也。故生者南向，死者北首，皆從其初也。昔之王者，未有宮室。冬則居營窟，夏則居櫓巢。未有火化，食草木之實，鳥獸之肉。飲其血，茹其毛；未有絲麻，衣其羽皮。後聖有作，然後修火之利，範金合土，以為宮室戶牖；以炮以燔，以烹以炙，以為醴酪；治其絲麻，以為布帛，以養生送死，以事鬼神。故玄酒在室，醴醆在戶，粢醍在堂，澄酒在下。陳其犧牲，備其鼎俎，列其琴瑟，管磬鐘鼓，以降上神。與其先祖，以正君臣，以篤父子，以睦兄弟，以齊上下，夫婦有所，是謂承天之佑。作其祝號，玄酒以祭，薦其血毛，腥其俎，熟其殽，越席以坐。布以羃，衣其浣帛，醴醆以獻，薦其燔炙，君與夫人，交獻以嘉魂魄，然後退而合烹，體其犬豕牛羊，實其簠簋，籩豆铏羹。祝以孝告，嘏以慈告，是為大祥，此禮之大成也。」"
      }
    ]
  }
}
