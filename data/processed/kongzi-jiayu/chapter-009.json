{
  "chapterNumber": 9,
  "title": "三恕第九",
  "sourceContent": {
    "paragraphs": [
      {
        "index": 1,
        "text": "孔子曰：「君子有三恕，有君不能事，有臣而求其使，非恕也；有親不能孝，有子而求其報，非恕也；有兄不能敬，有弟而求其順，非恕也。士能明於三恕之本，則可謂端身矣。」孔子曰：「君子有三思，不可不察也。少而不學，長無能也；老而不教，死莫之思也；有而不施，窮莫之救也。故君子少思其長則務學，老思其死則務教，有思其窮則務施。」"
      },
      {
        "index": 2,
        "text": "伯常騫問於孔子曰：「騫固周國之賤吏也，不自以不肖，將北面以事君子，敢問正道宜行，不容於世，隱道宜行，然亦不忍，今欲身亦不窮，道亦不隱，為之有道乎？」孔子曰：「善哉子之問也。自丘之聞，未有若吾子所問辯且說也。丘嘗聞君子之言道矣，聽者無察，則道不入，奇偉不稽，則道不信。又嘗聞君子之言事矣，制無度量，則事不成，其政曉察，則民不保。又嘗聞君子之言志矣，𡬺折者不終，徑易者則數傷，浩倨者則不親，就利者則無不弊。又嘗聞養世之君子矣，從輕勿為先，從重勿為後，見像而勿強，陳道而勿怫。此四者，丘之所聞也。」"
      },
      {
        "index": 3,
        "text": "孔子觀於魯桓公之廟，有欹器焉。夫子問於守廟者曰：「此謂何器？」對曰：「此蓋為宥坐之器。」孔子曰：「吾聞宥坐之器，虛則欹，中則正，滿則覆，明君以為至誡，故常置之於坐側。」顧謂弟子曰：「試註水焉。」乃註之，水中則正，滿則覆。夫子喟然嘆曰：「嗚呼！夫物惡有滿而不覆哉？」子路進曰：「敢問持滿有道乎？」子曰：「聰明睿智，守之以愚；功被天下，守之以讓；勇力振世，守之以怯；富有四海，守之以謙。此所謂損之又損之之道也。」"
      },
      {
        "index": 4,
        "text": "孔子觀於東流之水。子貢問曰：「君子所見大水，必觀焉何也？」孔子對曰：「以其不息，且遍與諸生而不為也。夫水似乎德，其流也則卑下，倨邑必修，其理似義；浩浩乎無屈盡之期，此似道；流行赴百仞之嵠而不懼，此似勇；至量必平之，此似法；盛而不求概，此似正；綽約微達，此似察；發源必東，此似志；以出以入，萬物就以化絜，此似善化也。水之德有若此，是故君子見，必觀焉。」"
      },
      {
        "index": 5,
        "text": "子貢觀於魯廟之北堂，出而問於孔子曰：「向也賜觀於太廟之堂，未既輟，還瞻北蓋，皆斷焉，彼將有說耶？匠過之也。」孔子曰：「太廟之堂宮，致良工之匠，匠致良材，盡其功巧，蓋貴久矣，尚有說也。」"
      },
      {
        "index": 6,
        "text": "孔子曰：「吾有所齒，有所鄙，有所殆。夫幼而不能強學，老而無以教，吾恥之；去其鄉事君而達，卒遇故人，曾無舊言，吾鄙之；與小人處而不能親賢，吾殆之。」"
      },
      {
        "index": 7,
        "text": "子路見於孔子。孔子曰：「智者若何？仁者若何？」子路對曰：「智者使人知己，仁者使人愛己。」子曰：「可謂士矣。」子路出，子貢入，問亦如之。子貢對曰：「智者知人，仁者愛人。」子曰：「可謂士矣。」子貢出，顏回入，問亦如之。對曰：「智者自知，仁者自愛。」子曰：「可謂士君子矣。」"
      },
      {
        "index": 8,
        "text": "子貢問於孔子曰：「子從父命孝，臣從君命貞乎？奚疑焉。」孔子曰：「鄙哉賜，汝不識也。昔者明王萬乘之國，有爭臣七人，則主無過舉；千乘之國，有爭臣五人，則社稷不危也；百乘之家，有爭臣三人，則祿位不替；父有爭子，不陷無禮；士有爭友，不行不義。故子從父命，奚詎為孝？臣從君命，奚詎為貞？夫能審其所從，之謂孝，之謂貞矣。」"
      },
      {
        "index": 9,
        "text": "子路盛服見於孔子。子曰：「由是倨倨者何也？夫江始出於岷山，其源可以濫觴，及其至於江津，不舫舟不避風則不可以涉，非唯下流水多耶？今爾衣服既盛，顏色充盈，天下且孰肯以非告汝乎？」子路趨而出，改服而入，蓋自若也。子曰：「由誌之，吾告汝，奮於言者華，奮於行者伐，夫色智而有能者，小人也。故君子知之曰智，言之要也，不能曰不能，行之至也。言要則智，行至則仁，既仁且智，惡不足哉！」"
      },
      {
        "index": 10,
        "text": "子路問於孔子曰：「有人於此，披褐而懷玉，何如？」子曰：「國無道，隱之可也；國有道，則袞冕而執玉。」"
      }
    ]
  }
}
