{
  "chapterNumber": 33,
  "title": "冠頌第三十三",
  "sourceContent": {
    "paragraphs": [
      {
        "index": 1,
        "text": "邾隱公既即位，將冠。使大夫因孟懿子問禮於孔子。"
      },
      {
        "index": 2,
        "text": "子曰：「其禮如世子之冠。冠於阼者，以著代也。醮於客位，加其有成。三加彌尊，導喻其志；冠而字之，敬其名也。雖天子之元子，猶士也。其禮無變，天下無生而貴者故也。行冠事，必於祖廟。以祼享之禮以將之，以金石之樂以節之。所以自卑而尊先祖，示不敢擅。」"
      },
      {
        "index": 3,
        "text": "懿子曰：「天子未冠即位。長亦冠也？」"
      },
      {
        "index": 4,
        "text": "孔子曰：「古者王世子雖幼，其即位則尊為人君。人君治成人之事者，何冠之有？」"
      },
      {
        "index": 5,
        "text": "懿子曰：「然則諸侯之冠，異天子與？」"
      },
      {
        "index": 6,
        "text": "孔子曰：「君薨而世子主喪，是亦冠也已。人君無所殊也。」"
      },
      {
        "index": 7,
        "text": "懿子曰：「今邾君之冠，非禮也？」"
      },
      {
        "index": 8,
        "text": "孔子曰：「諸侯之有冠禮也，夏之末造也。有自來矣，今無譏焉。天子冠者，武王崩，成王年十有三而嗣立，周公居冢宰，攝政以治天下。明年夏六月，既葬，冠成王而朝于祖，以見諸侯，亦有君也。周公命祝雍作頌曰：『祝王達而未幼。』祝雍辭曰：『使王近於民，遠於年，嗇於時，惠於財，親賢而任能。』其頌曰：『令月吉日，王始加元服，去王幼志，服袞職，欽若昊命，六合是式，率爾祖考，永永無極。』此周公之制也。」"
      },
      {
        "index": 9,
        "text": "懿子曰：「諸侯之冠，其所以為賓主，何也？」"
      },
      {
        "index": 10,
        "text": "孔子曰：「公冠則以卿為賓，無介公自為主。迎賓揖升自阼，立於席北，其醴也則如士。饗之以三獻之禮，既醴，降自阼階。諸侯非公而自為主者，其所以異，皆降自西階。玄端與皮弁，異朝服素畢，公冠四，加玄冕祭，其酬幣於賓，則束帛乘馬，王太子、庶子之冠擬焉，皆天子自為主，其禮與士無變。饗食賓也，皆同。」"
      },
      {
        "index": 11,
        "text": "懿子曰：「始冠必加緇布之冠，何也？」"
      },
      {
        "index": 12,
        "text": "孔子曰：「示不忘古。太古冠布齋，則緇之。其緌也，吾未之聞。今則冠而幣之，可也。」"
      },
      {
        "index": 13,
        "text": "懿子曰：「三王之冠，其異何也？」"
      },
      {
        "index": 14,
        "text": "孔子曰：「周弁、殷哻、夏收，一也。三王共皮弁。素績委貌，周道也；章甫，殷道也；母追，夏后氏之道也。」"
      }
    ]
  }
}
