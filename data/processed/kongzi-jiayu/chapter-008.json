{
  "chapterNumber": 8,
  "title": "致思第八",
  "sourceContent": {
    "paragraphs": [
      {
        "index": 1,
        "text": "孔子北遊於農山，子路子貢顏淵侍側。孔子四望，喟然而嘆曰：「於斯致思，無所不至矣。二三子各言爾志，吾將擇焉。」"
      },
      {
        "index": 2,
        "text": "子路進曰：「由願得白羽若月，赤羽若日；鐘鼓之音，上震於天；旍旗繽紛，下蟠於地。由當一隊而敵之，必也，攘地千里，搴旗執聝，唯由能之。使二子者從我焉。」"
      },
      {
        "index": 3,
        "text": "夫子曰：「勇哉。」"
      },
      {
        "index": 4,
        "text": "子貢復進曰：「賜願使齊楚合戰於漭瀁之野，兩壘相望，塵埃相接，挺刃交兵；賜著縞衣白冠，陳說其間，推論利害，釋國之患，唯賜能之。使夫二子者從我焉。」"
      },
      {
        "index": 5,
        "text": "夫子曰：「辯哉。」"
      },
      {
        "index": 6,
        "text": "顏回退而不對。孔子曰：「回來，汝奚獨無願乎？」"
      },
      {
        "index": 7,
        "text": "顏回對曰：「文武之事，則二子者，既言之矣。回何云焉？」"
      },
      {
        "index": 8,
        "text": "孔子曰：「雖然，各言爾誌也。小子言之。」"
      },
      {
        "index": 9,
        "text": "對曰：「回聞熏蕕不同器而藏，堯桀不共國而治，以其類異也。回願得明王聖主輔相之，敷其五教。導之以禮樂，使民城郭不修，溝池不越。鑄劍戟以為農器，放牛馬於原藪。室家無離曠之思，千歲無戰鬥之患；則由無所施其勇，而賜無所用其辯矣。」"
      },
      {
        "index": 10,
        "text": "夫子凜然曰：「美哉！德也。」"
      },
      {
        "index": 11,
        "text": "子路抗手而對曰：「夫子何選焉？」"
      },
      {
        "index": 12,
        "text": "孔子曰：「不傷財，不害民，不繁詞，則顏氏之子有矣。」"
      },
      {
        "index": 13,
        "text": "魯有儉嗇者，瓦鬲煮食，食之，自謂其美，盛之土型之器，以進孔子。孔子受之，歡然而悅，如受大牢之饋。"
      },
      {
        "index": 14,
        "text": "子路曰：「瓦甂，陋器也。煮食，薄膳也。夫子何喜之如此乎？」"
      },
      {
        "index": 15,
        "text": "子曰：「夫好諫者思其君，食美者念其親。吾非以饌具之為厚，以其食厚而我思焉。」"
      },
      {
        "index": 16,
        "text": "孔子之楚，而有漁者，而獻魚焉，孔子不受。漁者曰：「天暑市遠，無所鬻也，思慮棄之糞壤，不如獻之君子，故敢以進焉。」"
      },
      {
        "index": 17,
        "text": "於是夫子再拜受之，使弟子掃地將以享祭。門人曰：「彼將棄之，而夫子以祭之。何也？」"
      },
      {
        "index": 18,
        "text": "孔子曰：「吾聞諸惜其腐餘，而欲以務施者，仁人之偶也。惡有受仁人之饋，而無祭者乎？」"
      },
      {
        "index": 19,
        "text": "季羔為衛之士師，刖人之足。俄而衛有蒯聵之亂，季羔逃之，走郭門。刖者守門焉，謂季羔曰：「彼有缺。」"
      },
      {
        "index": 20,
        "text": "季羔曰：「君子不踰。」"
      },
      {
        "index": 21,
        "text": "又曰：「彼有竇。」"
      },
      {
        "index": 22,
        "text": "季羔曰：「君子不隧。」"
      },
      {
        "index": 23,
        "text": "又曰：「於此有室。」"
      },
      {
        "index": 24,
        "text": "季羔乃入焉。既而追者罷，季羔將去，謂刖者：「吾不能虧主之法，而親刖子之足矣。今吾在難，此正子之報怨之時，而逃我者三。何故哉？」"
      },
      {
        "index": 25,
        "text": "刖者曰：「斷足固我之罪，無可奈何。曩者君治臣以法令，先人後臣，欲臣之免也。臣知獄決罪定，臨當論刑，君愀然不樂，見君顏色，臣又知之，君豈私臣哉？天生君子，其道固然，此臣之所以悅君也。」"
      },
      {
        "index": 26,
        "text": "孔子聞之曰：「善哉，為吏，其用法一也。思仁恕則樹德，加嚴暴則樹怨。公以行之，其子羔乎？」"
      },
      {
        "index": 27,
        "text": "孔子曰：「季孫之賜我粟千鐘也，而交益親。自南宮敬叔之乘我車也，而道加行。故道雖貴，必有時而後重，有勢而後行。微夫二子之貺財，則丘之道，殆將廢矣。」"
      },
      {
        "index": 28,
        "text": "孔子曰：「王者有似乎春秋，文王以王季為父，以太任為母，以太姒為妃，以武王、周公為子，以太顛、閎天為臣，其本美矣。武王正其身以正其國，正其國以正天下；伐無道，刑有罪；一動而天下正，其事成矣。春秋致其時而萬物皆及，王者致其道而萬民皆治。周公載己行化，而天下順之，其誠至矣。」"
      },
      {
        "index": 29,
        "text": "曾子曰：「入是國也：言信於群臣，而留可也；見忠於卿大夫，則仕可也；澤施於百姓，則富可也。」"
      },
      {
        "index": 30,
        "text": "孔子曰：「參之言此可謂善安身矣。」"
      },
      {
        "index": 31,
        "text": "子路為蒲宰。為水備，與其民修溝瀆。以民之勞煩苦也，人與之一簞食、一壺漿。孔子聞之，使子貢止之。"
      },
      {
        "index": 32,
        "text": "子路忿不悅，見孔子，曰：「由也以暴雨將至，恐有水災，故與民修溝洫以備之；而民多匱餓者，是以簞食壺漿而與之。夫子使賜止之，是夫子止由之行仁也。夫子以仁教而禁其行，由不受也。」"
      },
      {
        "index": 33,
        "text": "孔子曰：「汝以民為餓也，何不白於君，發倉廩以賑之？而私以爾食饋之，是汝明君之無惠，而見己之德美矣。汝速已則可，不則汝之見罪必矣。」"
      },
      {
        "index": 34,
        "text": "子路問於孔子曰：「管仲之為人何如？」"
      },
      {
        "index": 35,
        "text": "子曰：「仁也。」"
      },
      {
        "index": 36,
        "text": "子路曰：「昔管仲說襄公，公不受，是不辯也；欲立公子糾而不能，是不智也；家殘於齊，而無憂色，是不慈也；桎梏而居檻車，無慚心，是無醜也；事所射之君，是不貞也；召忽死之，管仲不死，是不忠也。仁人之道，固若是乎？」"
      },
      {
        "index": 37,
        "text": "孔子曰：「管仲說襄公，襄公不受，公之闇也；欲立子糾而不能，不遇時也；家殘於齊而無憂色，是知權命也；桎梏而無慚心，自裁審也；事所射之君，通於變也；不死子糾，量輕重也。夫子糾未成君，管仲未成臣；管仲才度義，管仲不死束縛，而立功名，未可非也。召忽雖死，過與取仁，未足多也。」"
      },
      {
        "index": 38,
        "text": "孔子適齊，中路聞哭者之聲，其音甚哀。孔子謂其僕曰：「此哭哀則哀矣，然非喪者之哀矣。」"
      },
      {
        "index": 39,
        "text": "驅而前，少進，見有異人焉，擁鐮帶素，哭者不哀。孔子下車，追而問曰：「子何人也？」"
      },
      {
        "index": 40,
        "text": "對曰：「吾丘吾子也。」"
      },
      {
        "index": 41,
        "text": "曰：「子今非喪之所，奚哭之悲也？」"
      },
      {
        "index": 42,
        "text": "丘吾子曰：「吾有三失，晚而自覺，悔之何及？」"
      },
      {
        "index": 43,
        "text": "曰：「三失可得聞乎？願子告吾，無隱也。」"
      },
      {
        "index": 44,
        "text": "丘吾子曰：「吾少時好學，周遍天下，後還喪吾親，是一失也；長事齊君，君驕奢失士，臣節不遂，是二失也；吾平生厚交，而今皆離絕，是三失也。夫樹欲靜而風不停，子欲養而親不待。往而不來者，年也。不可再見者，親也。請從此辭。」遂投水而死。"
      },
      {
        "index": 45,
        "text": "孔子曰：「小子識之，斯足為戒矣。」自是弟子辭歸養親者，十有三。"
      },
      {
        "index": 46,
        "text": "孔子謂伯魚曰：「鯉乎，吾聞可以與人終日不倦者，其唯學焉。其容體不足觀也，其勇力不足憚也，其先祖不足稱也，其族姓不足道也。終而有大名，以顯聞四方，流聲後裔者，豈非學之效也？故君子不可以不學。其容不可以不飭，不飭無類，無類失親，失親不忠，不忠失禮，失禮不立。夫遠而有光者，飭也；近而愈明者，學也。譬之汙池，水潦註焉，雚葦生焉。雖或以觀之，孰知其源乎？」"
      },
      {
        "index": 47,
        "text": "子路見於孔子曰：「負重涉遠，不擇地而休；家貧親老，不擇祿而仕。昔者由也，事二親之時，常食藜藿之實，為親負米百里之外。親歿之後，南遊於楚。從車百乘，積粟萬鐘；累茵而坐，列鼎而食。願欲食藜藿，為親負米，不可復得也。枯魚銜索，幾何不蠹？二親之壽，忽若過隙。」"
      },
      {
        "index": 48,
        "text": "孔子曰：「由也事親，可謂生事盡力，死事盡思者也。」"
      },
      {
        "index": 49,
        "text": "孔子之郯。遭程子於塗，傾蓋而語。終日，甚相親。顧謂子路曰：「取束帛以贈先生。」"
      },
      {
        "index": 50,
        "text": "子路屑然對曰：「由聞之：士不中間見，女嫁無媒，君子不以交禮也。」有間，又顧謂子路。子路又對如初。"
      },
      {
        "index": 51,
        "text": "孔子曰：「由，詩不云乎：『有美一人，清揚宛兮。邂逅相遇，適我願兮。』今程子，天下賢士也。於斯不贈，則終身弗能見也。小子行之。」"
      },
      {
        "index": 52,
        "text": "孔子自衛反魯，息駕於河梁而觀焉。有懸水三十仞，圜流九十里，魚鱉不能導，黿鼉不能居。有一丈夫方將厲之，孔子使人並涯止之曰：「此懸水三十仞，圜流九十里，魚鱉黿鼉不能居也，意者難可濟也。」"
      },
      {
        "index": 53,
        "text": "丈夫不以措意，遂渡而出。"
      },
      {
        "index": 54,
        "text": "孔子問之，曰：「子乎有道術乎？所以能入而出者，何也？」"
      },
      {
        "index": 55,
        "text": "丈夫對曰：「始吾之入也，先以忠信；及吾之出也，又從以忠信。忠信措吾軀於波流，而吾不敢以用私，所以能入而復出也。」"
      },
      {
        "index": 56,
        "text": "孔子謂弟子曰：「二三子識之，水且猶可以忠信成身親之，而況於人乎？」"
      },
      {
        "index": 57,
        "text": "孔子將行，雨而無蓋。門人曰：「商也有之。」"
      },
      {
        "index": 58,
        "text": "孔子曰：「商之為人也，甚恡於財，吾聞與人交，推其長者，違其短者，故能久也。」"
      },
      {
        "index": 59,
        "text": "楚王渡江，江中有物大如斗，圓而赤，直觸王舟。舟人取之，王大怪之，遍問群臣，莫之能識。王使使聘於魯，問於孔子。子曰：「此所謂萍實者也。可剖而食也，吉祥也。唯霸者為能獲焉。」"
      },
      {
        "index": 60,
        "text": "使者反，王遂食之，大美。久之使來以告魯大夫，大夫因子遊問曰：「夫子何以知其然乎？」"
      },
      {
        "index": 61,
        "text": "曰：「吾昔之鄭，過乎陳之野，聞童謠曰：『楚王渡江得萍實，大如斗，赤如日，剖而食之甜如蜜。』此是楚王之應也。吾是以知之。」"
      },
      {
        "index": 62,
        "text": "子貢問於孔子曰：「死者有知乎？將無知乎？」"
      },
      {
        "index": 63,
        "text": "子曰：「吾欲言死之有知，將恐孝子順孫妨生以送死；吾欲言死之無知，將恐不孝之子棄其親而不葬。賜不欲知死者有知與無知。非今之急，後自知之。」"
      },
      {
        "index": 64,
        "text": "子貢問治民於孔子。子曰：「懍懍焉若持腐索之扞馬。」"
      },
      {
        "index": 65,
        "text": "子貢曰：「何其畏也？」"
      },
      {
        "index": 66,
        "text": "孔子曰：「夫通達禦皆人也。以道導之，則吾畜也；不以道導之，則吾讎也。如之何其無畏也。」"
      },
      {
        "index": 67,
        "text": "魯國之法，贖人臣妾於諸侯者，皆取金於府。子貢贖之，辭而不取金。"
      },
      {
        "index": 68,
        "text": "孔子聞之曰：「賜失之矣。夫聖人之舉事也，可以移風易俗，而教導可以施之於百姓，非獨適身之行也。今魯國富者寡而貧者眾，贖人受金則為不廉，則何以相贖乎？自今以後，魯人不復贖人於諸侯。」"
      },
      {
        "index": 69,
        "text": "子路治蒲，請見於孔子曰：「由願受教於夫子。」"
      },
      {
        "index": 70,
        "text": "子曰：「蒲其如何？」"
      },
      {
        "index": 71,
        "text": "對曰：「邑多壯士，又難治也。」"
      },
      {
        "index": 72,
        "text": "子曰：「然，吾語爾。恭而敬，可以攝勇；寬而正，可以懷強；愛而恕，可以容困；溫而斷，可以抑奸。如此而加之，則正不難矣。」"
      }
    ]
  }
}
