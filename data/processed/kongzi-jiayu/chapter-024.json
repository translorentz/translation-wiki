{
  "chapterNumber": 24,
  "title": "五帝第二十四",
  "sourceContent": {
    "paragraphs": [
      {
        "index": 1,
        "text": "季康子問於孔子曰：「舊聞五帝之名，而不知其實。請問何謂五帝？」"
      },
      {
        "index": 2,
        "text": "孔子曰：「昔丘也聞諸老聃曰：『天有五行，水火金木土，分時化育，以成萬物。』其神謂之五帝。古之王者，易代而改號，取法五行。五行更王，終始相生，亦象其義。故其為明王者而死配五行，是以太皞配木，炎帝配火，黃帝配土，少皞配金，顓頊配水。」"
      },
      {
        "index": 3,
        "text": "康子曰：「太皞氏其始之木何如？」"
      },
      {
        "index": 4,
        "text": "孔子曰：「五行用事，先起於木。木，東方萬物之初皆出焉，是故王者則之，而首以木德王天下。其次則以所生之行，轉相承也。」"
      },
      {
        "index": 5,
        "text": "康子曰：「吾聞：句芒為木正，祝融為火正，蓐收為金正，玄冥為水正，后土為土正。此則五行之主，而不亂稱曰帝者，何也？」"
      },
      {
        "index": 6,
        "text": "孔子曰：「凡五正者，五行之官名。五行佐成上帝而稱五帝。太皞之屬配焉，亦云帝，從其號。昔少皞氏之子有四叔，曰重、曰該、曰修、曰熙。實能金、木及水。使重為勾芒，該為蓐收，修及熙為玄冥。顓頊氏之子曰黎，為祝融。共工氏之子，曰勾龍，為后土。此五者，各以其所能業為官職。生為上公，死為貴神，別稱五祀，不得同帝。」"
      },
      {
        "index": 7,
        "text": "康子曰：「如此之言，帝王改號於五行之德，各有所統，則其所以相變者，皆主何事？」"
      },
      {
        "index": 8,
        "text": "孔子曰：「所尚則各從其所王之德次焉。夏後氏以金德王，色尚黑，大事歛用昏，戎事乘驪，牲用玄；殷人用水德王，色尚白，大事歛用日中，戎事乘翰，牲用白；周人以木德王，色尚赤，大事歛用日出，戎事乘騵，牲用骍。此三代之所以不同。」"
      },
      {
        "index": 9,
        "text": "康子曰：「唐虞二帝，其所尚者何色？」"
      },
      {
        "index": 10,
        "text": "孔子曰：「堯以火德王，色尚黃。舜以土德王，色尚青。」"
      },
      {
        "index": 11,
        "text": "康子曰：「陶唐、有虞、夏后、殷周獨不配五帝。意者德不及上古耶，將有限乎？」"
      },
      {
        "index": 12,
        "text": "孔子曰：「古之平治水土，及播殖百谷者眾矣。唯句龍氏兼食於社，而棄為稷神，易代奉之，無敢益者，明不可與等。故自太皞以降，逮於顓頊，其應五行而王。數非徒五而配五帝，是其德不可以多也。」"
      }
    ]
  }
}
