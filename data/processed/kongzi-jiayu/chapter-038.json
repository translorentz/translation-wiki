{
  "chapterNumber": 38,
  "title": "七十二弟子解第三十八",
  "sourceContent": {
    "paragraphs": [
      {
        "index": 1,
        "text": "顏回，魯人，字子淵，年二十九而髮白，三十一早死。孔子曰：「自吾有回，門人日益親。」回之德行著名，孔子稱其仁焉。"
      },
      {
        "index": 2,
        "text": "閔損，魯人，字子騫，以德行著名，孔子稱其孝焉。"
      },
      {
        "index": 3,
        "text": "冉耕，魯人，字伯牛，以德行著名，有惡疾。孔子曰：「命也夫。」"
      },
      {
        "index": 4,
        "text": "冉雍，字仲弓，伯牛之宗族，生於不肖之父，以德行著名。"
      },
      {
        "index": 5,
        "text": "宰予，字子我，魯人，有口才著名。"
      },
      {
        "index": 6,
        "text": "端木賜，字子貢，衛人，有口才著名。"
      },
      {
        "index": 7,
        "text": "冉求，字子有，仲弓之族，有才藝，以政事著名。"
      },
      {
        "index": 8,
        "text": "仲由，弁人，字子路，有勇力才藝，以政事著名。"
      },
      {
        "index": 9,
        "text": "言偃，魯人，字子遊，以文學著名。"
      },
      {
        "index": 10,
        "text": "卜商，衛人，無以尚之。嘗返衛，見讀史志者云：「晉師伐秦，三豕渡河。」子夏曰：「非也，己亥耳。」讀史志曰：「問諸晉史果曰己亥。」於是衛以子夏為聖。孔子卒後，教於西河之上，魏文侯師事之，而諮國政焉。"
      },
      {
        "index": 11,
        "text": "顓孫師，陳人，字子張，少孔子四十八歲。為人有容貌，資質寬？，博接從容自務居，不務立於仁義之行，孔子門人友之而弗敬。"
      },
      {
        "index": 12,
        "text": "曾參，南武城人，字子輿，少孔子四十六歲。志存孝道，故孔子因之以作孝經。齊嘗聘欲與為卿而不就，曰：「吾父母老，食人之祿，則憂人之事，故吾不忍遠親而為人役。」參後母遇之無恩，而供養不衰，及其妻以藜烝不熟，因出之。人曰：「非七出也。」參曰：「藜烝小物耳，吾欲使熟而不用吾命，況大事乎？」遂出之，終身不取妻。其子元請焉，告其子曰：「高宗以後妻殺孝已，尹吉甫以後妻放伯奇。吾上不及高宗，中不比吉甫，庸知其得免於非乎？」"
      },
      {
        "index": 13,
        "text": "淡臺滅明，武城人，字子羽，少孔子四十九歲，有君子之姿。孔子嘗以容貌望其才，其才不充孔子之望。然其為人，公正無私，以取與去就，以諾為名。仕魯為大夫也。"
      },
      {
        "index": 14,
        "text": "高柴，齊人，高氏之別族，字子羔，少孔子四十歲。長不過六尺，狀貌甚惡。為人篤孝而有法正。少居魯，見知名於孔子之門。仕為武城宰。"
      },
      {
        "index": 15,
        "text": "宓不齊，魯人，字子賤，少孔子四十九歲。仕為單父宰，有才智，仁愛百姓不忍欺。孔子大之。"
      },
      {
        "index": 16,
        "text": "樊須，魯人，字子遲，少孔子四十六歲。弱仕於季氏。"
      },
      {
        "index": 17,
        "text": "有若，魯人，字子有，少孔子三十六歲。為人強識，好古道也。"
      },
      {
        "index": 18,
        "text": "公西赤，魯人，字子華，少孔子四十二歲。束帶立朝，閑賓主之儀。"
      },
      {
        "index": 19,
        "text": "原憲，宋人，字子思，少孔子三十六歲。清凈守節，貧而樂道，孔子為魯司寇，原憲嘗為孔子宰。孔子卒後，原憲退隱，居於衛。"
      },
      {
        "index": 20,
        "text": "公冶長，魯人，字子長。為人能忍恥，孔子以女妻之。"
      },
      {
        "index": 21,
        "text": "南宮韜，魯人，字子容。以智自將，世清不廢，世濁不洿，孔子以兄子妻之。"
      },
      {
        "index": 22,
        "text": "公析哀，齊人，字季沉。鄙天下多仕於大夫家者，是故未嘗屈節人臣。孔子特嘆貴之。"
      },
      {
        "index": 23,
        "text": "曾點，曾參父，字子皙。疾時禮教不行，欲修之，孔子善焉。《論語》所謂浴乎沂，風乎舞雩之下。"
      },
      {
        "index": 24,
        "text": "顏由，顏回父，字季路。孔子始教學於闕里而受學，少孔子六歲。"
      },
      {
        "index": 25,
        "text": "商瞿，魯人，字子木，少孔子二十九歲。特好易，孔子傳之志焉。"
      },
      {
        "index": 26,
        "text": "漆雕開，蔡人，字子若，少孔子十一歲。習《尚書》，不樂仕。孔子曰：「子之齒可以仕矣，時將過。」子若報其書曰：「吾斯之未能信。」孔子悅焉。"
      },
      {
        "index": 27,
        "text": "公良儒，陳人，字子正，賢而有勇。孔子周行，常以家車五乘從。"
      },
      {
        "index": 28,
        "text": "秦商，魯人，字不慈，少孔子四歲。其父菫父，與孔子父叔梁紇俱力聞。"
      },
      {
        "index": 29,
        "text": "顏刻，魯人，字子驕，少孔子五十歲。孔子適衛，子驕為僕。衛靈公與夫人南子同車出，而令宦者雍梁參乘，使孔子為次乘。遊過市，孔子恥之。顏刻曰：「夫子何恥之？」孔子曰：「詩云：『覯爾新婚，以慰我心。』」乃嘆曰：「吾未見好德如好色者也。」"
      },
      {
        "index": 30,
        "text": "司馬黎耕，宋人，字子牛。牛為性躁，好言語。見兄桓魋行惡，牛常憂之。"
      },
      {
        "index": 31,
        "text": "巫馬期，陳人，字子期，少孔子三十歲。孔子將近行，命從者皆持蓋，已而果雨。巫馬期問曰：「旦無雲，既日出，而夫子命持雨具，敢問何以知之？」孔子曰：「昨暮月宿畢，詩不云乎：『月離於畢，俾滂沱矣。』以此知之。」"
      },
      {
        "index": 32,
        "text": "梁鳣，齊人，字叔魚，少孔子三十九歲。年三十未有子，欲出其妻。商瞿謂曰：「子未也，昔吾年三十八無子，吾母為吾更取室。夫子使吾之齊，母欲請留吾，夫子曰：『無憂也，瞿過四十，當有五丈夫。』今果然，吾恐子自晚生耳，未必妻之過。」從之，二年而有子。"
      },
      {
        "index": 33,
        "text": "琴牢，衛人，字子開，一字張。與宗魯友，聞宗魯死，欲弔焉，孔子弗許，曰：「非義也。」"
      },
      {
        "index": 34,
        "text": "冉儒，魯人，字子魚，少孔子五十歲。"
      },
      {
        "index": 35,
        "text": "顏辛，魯人，字子柳，少孔子四十六歲。"
      },
      {
        "index": 36,
        "text": "伯虔，字楷，少孔子五十歲。"
      },
      {
        "index": 37,
        "text": "公孫寵，衛人，字子石，少孔子五十三歲。"
      },
      {
        "index": 38,
        "text": "曹？，少孔子五十歲。"
      },
      {
        "index": 39,
        "text": "陳亢，陳人，字子亢，一字子禽，少孔子四十歲。"
      },
      {
        "index": 40,
        "text": "叔仲會，魯人，字子期，少孔子五十歲。與孔琁年相比，每孺子之執筆記事於夫子，二人叠侍左右。孟武伯見孔子而問曰：「此二孺子之幼也。於學豈能識於壯哉？」孔子曰：「然少成則若性也，習慣若自然也。」"
      },
      {
        "index": 41,
        "text": "秦祖，字子南。"
      },
      {
        "index": 42,
        "text": "奚蒧，字子偕。"
      },
      {
        "index": 43,
        "text": "公祖茲，字子之。"
      },
      {
        "index": 44,
        "text": "廉潔，字子曹。"
      },
      {
        "index": 45,
        "text": "公西與，字子上。"
      },
      {
        "index": 46,
        "text": "宰父黑，字子黑。"
      },
      {
        "index": 47,
        "text": "公西減，字子尚。"
      },
      {
        "index": 48,
        "text": "穰駟赤，字子從。"
      },
      {
        "index": 49,
        "text": "冉季，字子產。"
      },
      {
        "index": 50,
        "text": "薛邦，字子從。"
      },
      {
        "index": 51,
        "text": "石處，字裏之。"
      },
      {
        "index": 52,
        "text": "懸亶，字子象。"
      },
      {
        "index": 53,
        "text": "左郢，字子行。"
      },
      {
        "index": 54,
        "text": "狄黑，字哲之。"
      },
      {
        "index": 55,
        "text": "商澤，字子秀。"
      },
      {
        "index": 56,
        "text": "任不齊，字子選。"
      },
      {
        "index": 57,
        "text": "榮祈，字子祺。"
      },
      {
        "index": 58,
        "text": "顏噲，字子聲。"
      },
      {
        "index": 59,
        "text": "原桃，字子籍。"
      },
      {
        "index": 60,
        "text": "公肩，字子仲。"
      },
      {
        "index": 61,
        "text": "秦非，字子之。"
      },
      {
        "index": 62,
        "text": "漆雕從，字子文。"
      },
      {
        "index": 63,
        "text": "燕級，字子思。"
      },
      {
        "index": 64,
        "text": "公夏守，字子乘。"
      },
      {
        "index": 65,
        "text": "勾井疆，字子疆。"
      },
      {
        "index": 66,
        "text": "步叔乘，字子車。"
      },
      {
        "index": 67,
        "text": "石子蜀，字子明。"
      },
      {
        "index": 68,
        "text": "邽選，字子飲。"
      },
      {
        "index": 69,
        "text": "施之常，字子常。"
      },
      {
        "index": 70,
        "text": "申績，字子周。"
      },
      {
        "index": 71,
        "text": "樂欣，字子聲。"
      },
      {
        "index": 72,
        "text": "顏之仆，字子叔。"
      },
      {
        "index": 73,
        "text": "孔弗，字子蔑。"
      },
      {
        "index": 74,
        "text": "漆雕侈，字子歛。"
      },
      {
        "index": 75,
        "text": "懸成，字子橫。"
      },
      {
        "index": 76,
        "text": "顏相，字子襄。"
      },
      {
        "index": 77,
        "text": "右件夫子七十二人，弟子皆升堂入室者。"
      }
    ]
  }
}
