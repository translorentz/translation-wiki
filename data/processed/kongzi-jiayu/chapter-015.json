{
  "chapterNumber": 15,
  "title": "六本第十五",
  "sourceContent": {
    "paragraphs": [
      {
        "index": 1,
        "text": "孔子曰：「行己有六本焉，然後為君子也。立身有義矣，而孝為本；喪紀有禮矣，而哀為本；戰陣有列矣，而勇為本；治政有理矣，而農為本；居國有道矣，而嗣為本；生財有時矣，而力為本。置本不固，無務農桑；親戚不悅，無務外交；事不終始，無務多業；記聞而言，無務多說；比近不安，無務求遠。是故反本修邇，君子之道也。」"
      },
      {
        "index": 2,
        "text": "孔子曰：「良藥苦於口,而利於病；忠言逆於耳，而利於行。湯武以諤諤而昌，桀紂以唯唯而亡。君無爭臣，父無爭子，兄無爭弟，士無爭友；無其過者，未之有也。故曰：『君失之，臣得之。父失之，子得之。兄失之，弟得之。己失之，友得之。』是以國無危亡之兆，家無悖亂之惡，父子兄弟無失，而交友無絕也。」"
      },
      {
        "index": 3,
        "text": "孔子見齊景公，公悅焉，請置廩丘之邑以為養。孔子辭而不受。入謂弟子曰：「吾聞君子賞功受賞。今吾言於齊君，君未之有行，而賜吾邑，其不知丘亦甚矣。」於是遂行。"
      },
      {
        "index": 4,
        "text": "孔子在齊，舍於外館，景公造焉。"
      },
      {
        "index": 5,
        "text": "賓主之辭既接，而左右白曰：「周使適至，言先王廟災。」景公覆問災何王之廟也。"
      },
      {
        "index": 6,
        "text": "孔子曰：「此必厘王之廟。」"
      },
      {
        "index": 7,
        "text": "公曰：「何以知之？」"
      },
      {
        "index": 8,
        "text": "孔子曰：「《詩》云：『皇皇上天，其命不忒。天之以善，必報其德。』禍亦如之。夫厘王變文武之制，而作玄黃華麗之飾；宮室崇峻，輿馬奢侈；而弗可振也。故天殃所宜加其廟焉，以是占之為然。」"
      },
      {
        "index": 9,
        "text": "公曰：「天何不殃其身，而加罰其廟也？」"
      },
      {
        "index": 10,
        "text": "孔子曰：「蓋以文、武故也。若殃其身，則文武之嗣，無乃殄平。故當殃其廟，以彰其過。」"
      },
      {
        "index": 11,
        "text": "俄頃，左右報曰：「所災者，厘王廟也。」"
      },
      {
        "index": 12,
        "text": "景公驚起，再拜曰：「善哉！聖人之智，過人遠矣。」"
      },
      {
        "index": 13,
        "text": "子夏三年之喪畢，見於孔子。"
      },
      {
        "index": 14,
        "text": "子曰：「與之琴，使之弦。」"
      },
      {
        "index": 15,
        "text": "侃侃而樂，作而曰：「先王制禮，不敢不及。」"
      },
      {
        "index": 16,
        "text": "子曰：「君子也。」"
      },
      {
        "index": 17,
        "text": "閔子三年之喪畢，見於孔子。"
      },
      {
        "index": 18,
        "text": "子曰：「與之琴，使之弦。」"
      },
      {
        "index": 19,
        "text": "切切而悲，作而曰：「先王制禮，弗敢過也。」"
      },
      {
        "index": 20,
        "text": "子曰：「君子也。」"
      },
      {
        "index": 21,
        "text": "子貢曰：「閔子哀未盡，夫子曰：『君子也。』子夏哀已盡，又曰：『君子也。』二者殊情而俱曰『君子』。賜也惑，敢問之。」"
      },
      {
        "index": 22,
        "text": "孔子曰：「閔子哀未忘，能斷之以禮。子夏哀已盡，能引之及禮。雖均之君子，不亦可乎？」"
      },
      {
        "index": 23,
        "text": "孔子曰：「無體之禮，敬也；無服之喪，哀也；無聲之樂，歡也。不言而信，不動而威，不施而仁。誌夫鐘之音：怒而擊之則武，憂而擊之則悲。其志變者，聲亦隨之。故誌誠感之，通於金石；而況人乎？」"
      },
      {
        "index": 24,
        "text": "孔子見羅雀者所得，皆黃口小雀。"
      },
      {
        "index": 25,
        "text": "夫子問之曰：「大雀獨不得，何也？」"
      },
      {
        "index": 26,
        "text": "羅者曰：「大雀善驚而難得，黃口貪食而易得。黃口從大雀則不得，大雀從黃口亦不得。」"
      },
      {
        "index": 27,
        "text": "孔子顧謂弟子曰：「善驚以遠害，利食而忘患。自其心矣，而以所從為禍福。故君子慎其所從：以長者之慮，則有全身之階；隨小者之戇，而有危亡之敗也。」"
      },
      {
        "index": 28,
        "text": "孔子讀《易》至於「損益」，喟然而嘆。"
      },
      {
        "index": 29,
        "text": "子夏避席問曰：「夫子何嘆焉？」"
      },
      {
        "index": 30,
        "text": "孔子曰：「夫自損者，必有益之；自益者，必有決之。吾是以嘆也。」"
      },
      {
        "index": 31,
        "text": "子夏曰：「然則學者不可以益乎？」"
      },
      {
        "index": 32,
        "text": "子曰：「非道益之謂也。道彌益而身彌損。夫學者損其自多，以虛受人，故能成其滿博哉。天道成而必變。凡持滿而能久者，未嘗有也。故曰：『自賢者，天下之善言不得聞於耳矣。』昔堯治天下之位，猶允恭以持之，克讓以接下。是以千歲而益盛，迄今而逾彰。夏桀昆吾，自滿而極，亢意而不節，斬刈黎民如草芥焉。天下討之，如誅匹夫。是以千載而惡著，迄今而不滅。觀此，如行則讓長，不疾先。如在輿遇三人則下之，遇二人則式之。調其盈虛，不令自滿，所以能久也。」"
      },
      {
        "index": 33,
        "text": "子夏曰：「商請誌之，而終身奉行焉。」"
      },
      {
        "index": 34,
        "text": "子路問於孔子曰：「請釋古之道，而行由之意可乎？」"
      },
      {
        "index": 35,
        "text": "子曰：「不可。昔東夷之子，慕諸夏之禮，有女而寡，為內私婿，終身不嫁。嫁則不嫁矣，亦非貞節之義也。蒼梧嬈娶妻而美，讓與其兄。讓則讓矣，然非禮之讓矣。不慎其初，而悔其後；何嗟及矣。今汝欲舍古之道，行子之意。庸知子意不以是為非，以非為是乎？後雖欲悔，難哉。」"
      },
      {
        "index": 36,
        "text": "曾子耘瓜，誤斬其根。曾皙怒建大杖以擊其背，曾子仆地而不知人。"
      },
      {
        "index": 37,
        "text": "久之有頃，乃蘇，欣然而起。進於曾皙曰：「向也，參得罪於大人。大人用力教，參得無疾乎？」退而就房，援琴而歌，欲令曾皙而聞之，知其體康也。"
      },
      {
        "index": 38,
        "text": "孔子聞之而怒，告門弟子曰：「參來勿內。」"
      },
      {
        "index": 39,
        "text": "曾參自以為無罪，使人請於孔子。"
      },
      {
        "index": 40,
        "text": "子曰：「汝不聞乎？昔瞽瞍有子曰舜。舜之事瞽瞍：欲使之，未嘗不在於側；索而殺之，未嘗可得；小棰則待過，大杖則逃走。故瞽瞍不犯不父之罪，而舜不失烝烝之孝。今參事父委身以待暴怒，殪而不避。既身死而陷父於不義，其不孝孰大焉？汝非天子之民也？殺天子之民，其罪奚若？」"
      },
      {
        "index": 41,
        "text": "曾參聞之曰：「參罪大矣。」遂造孔子而謝過。"
      },
      {
        "index": 42,
        "text": "荊公子行年十五，而攝荊相事。孔子聞之，使人往觀其為政焉。"
      },
      {
        "index": 43,
        "text": "使者反曰：「視其朝清凈而少事。其堂上有五老焉，其廊下有二十壯士焉。」"
      },
      {
        "index": 44,
        "text": "孔子曰：「合二十五人之智，以治天下，其固免矣。況荊乎？」"
      },
      {
        "index": 45,
        "text": "子夏問於孔子曰：「顏回之為人奚若？」"
      },
      {
        "index": 46,
        "text": "子曰：「回之信，賢於丘。」"
      },
      {
        "index": 47,
        "text": "曰：「子貢之為人奚若？」"
      },
      {
        "index": 48,
        "text": "子曰：「賜之敏，賢於丘。」"
      },
      {
        "index": 49,
        "text": "曰：「子路之為人奚若？」"
      },
      {
        "index": 50,
        "text": "子曰：「由之勇，賢於丘。」"
      },
      {
        "index": 51,
        "text": "曰：「子張之為人奚若？」"
      },
      {
        "index": 52,
        "text": "子曰：「師之莊，賢於丘。」"
      },
      {
        "index": 53,
        "text": "子夏避席而問曰：「然則四子何為事先生？」"
      },
      {
        "index": 54,
        "text": "子曰：「居，吾語汝。夫回能信，而不能反。賜能敏，而不能詘。由能勇，而不能怯。師能莊，而不能同。兼四子者之有以易，吾弗與也。此其所以事吾而弗貳也。」"
      },
      {
        "index": 55,
        "text": "孔子遊於泰山，見榮聲期。行乎郕之野，鹿裘帶索，瑟瑟而歌。"
      },
      {
        "index": 56,
        "text": "孔子問曰：「先生所以為樂者，何也？」"
      },
      {
        "index": 57,
        "text": "期對曰：「吾樂甚多，而至者三。天生萬物，唯人為貴；吾既得為人，是一樂也。男女之別，男尊女卑，故人以男為貴；吾既得為男，是二樂也。人生有不見日月，不免繈褓者；吾既以行年九十五矣，是三樂也。貧者，士之常；死者，人之終。處常得終，當何憂哉？」"
      },
      {
        "index": 58,
        "text": "孔子曰：「善哉！能自寬者也。」"
      },
      {
        "index": 59,
        "text": "孔子曰：「回有君子之道四焉：強於行義、弱於受諫、怵於待祿、慎於治身。史悵有男子之道三焉：不仕而敬上、不祀而敬鬼、直己而曲人。」"
      },
      {
        "index": 60,
        "text": "曾子侍曰：「參昔常聞夫子三言，而未之能行也。夫子見人之一善，而忘其百非；是夫子之易事也。見人之有善，若己有之；是夫子之不爭也。聞善必躬行之，然後導之；是夫子之能勞也。學夫子之三言，而未能行，以自知終不及二子者也。」"
      },
      {
        "index": 61,
        "text": "孔子曰：「吾死之後，則商也日益，賜也日損。」"
      },
      {
        "index": 62,
        "text": "曾子曰：「何謂也？」"
      },
      {
        "index": 63,
        "text": "子曰：「商也，好與賢己者處；賜也，好說不若己者。不知其子，視其父；不知其人，視其友；不知其君，視其所使；不知其地，視其草木。故曰：『與善人居，如入芝蘭之室，久而不聞其香；即與之化矣。與不善人居，如入鮑魚之肆，久而不聞其臭；亦與之化矣。』丹之所藏者，赤；漆之所藏者，黑。是以君子必慎其所與處者焉。」"
      },
      {
        "index": 64,
        "text": "曾子從孔子之齊，齊景公以下卿之禮聘曾子，曾子固辭。"
      },
      {
        "index": 65,
        "text": "將行，晏子送之曰：「吾聞之君子遺人以財不若善言。今夫蘭本三年，湛之以鹿酳。既成噉之，則易之匹馬。非蘭之本性也，所以湛者美矣。願子詳其所湛者。夫君子居必擇處，遊必擇方，仕必擇君。擇君所以求仕，擇方所以修道。遷風移俗者，嗜欲移性。可不慎乎？」"
      },
      {
        "index": 66,
        "text": "孔子聞之曰：「晏子之言，君子哉。依賢者，固不困；依富者，固不窮。馬蚿斬足而復行，何也？以其輔之者眾。」"
      },
      {
        "index": 67,
        "text": "孔子曰：「與富貴而下人，何人不尊？以富貴而愛人，何人不親？發言不逆，可謂知言矣；言而眾向之，可謂知時矣。是故：以富而能富人者，欲貧不可得也；以貴而能貴人者，欲賤不可得也；以達而能達人者，欲窮不可得也。」"
      },
      {
        "index": 68,
        "text": "孔子曰：「中人之情也，有餘則侈，不足則儉，無禁則淫，無度則逸，從欲則敗。是故鞭樸之子，不從父之教；刑戮之民，不從君之令。此言疾之難忍，急之難行也。故君子不急斷，不急制；使飲食有量，衣服有節，宮室有度，畜積有數，車器有限；所以防亂之原也。夫度量不可明，是中人所由之令。」"
      },
      {
        "index": 69,
        "text": "孔子曰：「巧而好度，必攻；勇而好問，必勝；智而好謀，必成。以愚者反之。是以：非其人，告之弗聽；非其地，樹之弗生。得其人，如聚砂而雨之；非其人，如會聾而鼓之。夫處重擅寵，專事妒賢，愚者之情也。位高則危，任重則崩，可立而待。」"
      },
      {
        "index": 70,
        "text": "孔子曰：「舟非水，不行；水入舟，則沒。君非民，不治；民犯上，則傾。是故君子不可不嚴也，小人不可不整一也。」"
      },
      {
        "index": 71,
        "text": "齊高庭問於孔子曰：「庭不曠山，不直地。衣穰而提贄，精氣以問事君子之道，願夫子告之。」"
      },
      {
        "index": 72,
        "text": "孔子曰：「貞以幹之，敬以輔之；施仁無倦；見君子則舉之，見小人則退之。去汝惡心，而忠與之。效其行，修其禮；千里之外，親如兄弟。行不效，禮不修；則對門不汝通矣。夫終日言，不遺己之憂；終日行，不遺己之患；唯智者能之。故自修者，必恐懼以除患，恭儉以避難者也。終身為善，一言則敗之。可不慎乎？」"
      }
    ]
  }
}
