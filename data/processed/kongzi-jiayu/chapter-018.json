{
  "chapterNumber": 18,
  "title": "顏回第十八",
  "sourceContent": {
    "paragraphs": [
      {
        "index": 1,
        "text": "魯定公問於顏回曰：「子亦聞東野畢之善御乎？」"
      },
      {
        "index": 2,
        "text": "對曰：「善則善矣。雖然，其馬將必佚。」"
      },
      {
        "index": 3,
        "text": "定公色不悅，謂左右曰：「君子固有誣人也。」"
      },
      {
        "index": 4,
        "text": "顏回退。後三日，牧來訴之曰：「東野畢之馬佚，兩驂曳兩服入於廄。」"
      },
      {
        "index": 5,
        "text": "公聞之，越席而起，促駕召顏回。回至，公曰：「前日寡人問吾子以東野畢之御，而子曰：『善則善矣，其馬將佚。』。不識吾子奚以知之？」"
      },
      {
        "index": 6,
        "text": "顏回對曰：「以政知之。昔者帝舜巧於使民，造父巧於使馬；舜不窮其民力，造父不窮其馬力；是以舜無佚民，造父無佚馬。今東野畢之御也：升馬執轡，御體正矣；步驟馳騁，朝禮畢矣；歷險致遠，馬力盡矣。然而猶乃求馬不已，臣以此知之。」"
      },
      {
        "index": 7,
        "text": "公曰：「善！誠若吾子之言也。吾子之言，其義大矣。願少進乎？」"
      },
      {
        "index": 8,
        "text": "顏回曰：「臣聞之：鳥窮則啄，獸窮則攫，人窮則詐，馬窮則佚。自古及今，未有窮其下而能無危者也。」"
      },
      {
        "index": 9,
        "text": "公悅，遂以告孔子。孔子對曰：「夫其所以為顏回者，此之類也。豈足多哉？」"
      },
      {
        "index": 10,
        "text": "孔子在衛，昧旦晨興。顏回侍側，聞哭者之聲甚哀。子曰：「回，汝知此何所哭乎？」"
      },
      {
        "index": 11,
        "text": "對曰：「回以此哭聲非但為死者而已，又有生離別者也。」"
      },
      {
        "index": 12,
        "text": "子曰：「何以知之？」"
      },
      {
        "index": 13,
        "text": "對曰：「回聞桓山之鳥，生四子焉。羽翼既成，將分於四海。其母悲鳴而送之，哀聲有似於此，謂其往而不返也。回竊以音類知之。」"
      },
      {
        "index": 14,
        "text": "孔子使人問哭者，果曰：「父死家貧，賣子以葬，與之長決。」"
      },
      {
        "index": 15,
        "text": "子曰：「回也，善於識音矣。」"
      },
      {
        "index": 16,
        "text": "顏回問於孔子曰：「成人之行，若何？」"
      },
      {
        "index": 17,
        "text": "子曰：「達於情性之理，通於物類之變；知幽明之故，睹遊氣之原；若此，可謂成人矣。既能成人，而又加之以仁義禮樂，成人之行也。若乃窮神知禮，德之盛也。」"
      },
      {
        "index": 18,
        "text": "顏回問於孔子曰：「臧文仲、武仲孰賢？」"
      },
      {
        "index": 19,
        "text": "孔子曰：「武仲賢哉。」"
      },
      {
        "index": 20,
        "text": "顏回曰：「武仲世稱聖人而身不免於罪，是智不足稱也；好言兵討，而挫銳於邾，是智不足名也。夫文仲其身雖歿，而言不朽。惡有未賢？」"
      },
      {
        "index": 21,
        "text": "孔子曰：「身歿言立，所以為文仲也。然猶有不仁者三，不智者三，是則不及武仲也。」"
      },
      {
        "index": 22,
        "text": "回曰：「可得聞乎？」"
      },
      {
        "index": 23,
        "text": "孔子曰：「下展禽，置六關，妾織蒲；三不仁。設虛器，縱逆祀，祠海鳥；三不智。武仲在齊，齊將有禍，不受其田，以避其難；是智之難也。夫臧武仲之智而不容於魯，抑有由焉。作而不順，施而不恕也夫。夏書曰：『念茲在茲，順事恕施。』」"
      },
      {
        "index": 24,
        "text": "顏回問於君子。"
      },
      {
        "index": 25,
        "text": "孔子曰：「愛近仁，度近智。為己不重，為人不輕。君子也夫。」"
      },
      {
        "index": 26,
        "text": "回曰：「敢問其次。」"
      },
      {
        "index": 27,
        "text": "子曰：「弗學而行，弗思而得，小子勉之。」"
      },
      {
        "index": 28,
        "text": "仲孫何忌問於顏回曰：「仁者一言，而必有益於仁、智，可得聞乎？」"
      },
      {
        "index": 29,
        "text": "回曰：「一言而有益於智，莫如預；一言而有益於仁，莫如恕。夫知其所不可由，斯知所由矣。」"
      },
      {
        "index": 30,
        "text": "顏回問小人。"
      },
      {
        "index": 31,
        "text": "孔子曰：「毀人之善，以為辯；狡訐懷詐，以為智。幸人之有過，恥學而羞不能。小人也。」"
      },
      {
        "index": 32,
        "text": "顏回問子路曰：「力猛於德而得其死者，鮮矣。盍慎諸焉？」"
      },
      {
        "index": 33,
        "text": "孔子謂顏回曰：「人莫不知此道之美，而莫之御也。莫之為也，何居？為聞者，盍日思也夫？」"
      },
      {
        "index": 34,
        "text": "顏回問於孔子曰：「小人之言有同乎？君子者不可不察也。」"
      },
      {
        "index": 35,
        "text": "孔子曰：「君子以行言，小人以舌言。故君子為義之上相疾也，退而相愛；小人於為亂之上相愛也，退而相惡。」"
      },
      {
        "index": 36,
        "text": "顏回問：「朋友之際，如何？」"
      },
      {
        "index": 37,
        "text": "孔子曰：「君子之於朋友也，心必有非焉而弗能謂『吾不知』，其仁人也。不忘久德，不思久怨；仁矣夫。」"
      },
      {
        "index": 38,
        "text": "叔孫武叔見未仕於顏回。"
      },
      {
        "index": 39,
        "text": "回曰：「賓之。」"
      },
      {
        "index": 40,
        "text": "武叔多稱人之過，而己評論之。"
      },
      {
        "index": 41,
        "text": "顏回曰：「固子之來辱也，宜有得於回焉。吾聞知諸孔子曰：『言人之惡，非所以美己。言人之枉，非所以正己。』故君子攻其惡，無攻人惡。」"
      },
      {
        "index": 42,
        "text": "顏回謂子貢曰：「吾聞諸夫子：『身不用禮，而望禮於人；身不用德，而望德於人；亂也。』夫子之言，不可不思也。」"
      }
    ]
  }
}
