{
  "chapterNumber": 31,
  "title": "刑政第三十一",
  "sourceContent": {
    "paragraphs": [
      {
        "index": 1,
        "text": "仲弓問於孔子曰：「雍聞至刑無所用政，至政無所用刑。至刑無所用政，桀紂之世是也；至政無所用刑，成康之世是也。信乎？」"
      },
      {
        "index": 2,
        "text": "孔子曰：「聖人之治化也，必刑政相參焉。太上以德教民，而以禮齊之。其次以政焉導民，以刑禁之，刑不刑也。化之弗變，導之弗從，傷義以敗俗，於是乎用刑矣。顓五刑必即天倫。行刑罰則輕無赦，刑，侀也；侀，成也。壹成而不可更，故君子盡心焉。」"
      },
      {
        "index": 3,
        "text": "仲弓曰：「古之聽訟尤罰麗於事，不以其心。可得聞乎？」"
      },
      {
        "index": 4,
        "text": "孔子曰：「凡聽五刑之訟：必原父子之情，立君臣之義以權之；意論輕重之序，慎測淺深之量以別之；悉其聰明，正其忠愛以盡之。大司寇正刑明辟以察獄，獄必三訊焉。有指無簡，則不聽也，附從輕，赦從重。疑獄則泛與眾共之，疑則赦之，皆以小大之比成也。是故爵人必於朝，與眾共之也；刑人必於市，與眾棄之也。古者公家不畜刑人，大夫弗養也。士遇之塗，以弗與之言。屏諸四方，唯其所之。不及與政，弗欲生之也。」"
      },
      {
        "index": 5,
        "text": "仲弓曰：「聽獄，獄之成，成何官？」"
      },
      {
        "index": 6,
        "text": "孔子曰：「成獄成於吏，吏以獄成告於正。正既聽之，乃告大司寇聽之。乃奉於王，王命三公卿士參聽棘木之下。然後乃以獄之成疑於王，王三宥之以聽命；而制刑焉，所以重之也。」"
      },
      {
        "index": 7,
        "text": "仲弓曰：「其禁何禁？」"
      },
      {
        "index": 8,
        "text": "孔子曰：「巧言破律，遁名改作，執左道與亂政者。作淫聲，造異服，設伎奇器，以蕩上心者殺。行偽而堅，言詐而辯；學非而博，順非而澤；以惑眾者殺。假於鬼神，時日卜筮，以疑眾者殺。此四誅者不以聽。」"
      },
      {
        "index": 9,
        "text": "仲弓曰：「其禁盡於此而已？」"
      },
      {
        "index": 10,
        "text": "孔子曰：「此其急者，其餘禁者十有四焉。命服命車，不粥於市；圭璋璧琮，不粥於市；宗廟之器，不粥於市；兵車旍旗，不粥於市；犧牲秬鬯，不粥於市；戎器兵甲，不粥於市；用器不中度，不粥於市；布帛精麤，不中數，廣狹不中量，不粥於市；奸色亂正色，不粥於市；文錦珠玉之器，雕飾靡麗，不粥於市；衣服飲食，不粥於市；？實不時，不粥於市；五木不中伐，不粥於市；鳥獸魚鱉不中殺，不粥於市。凡執此禁以齊眾者，不赦過也。」"
      }
    ]
  }
}
