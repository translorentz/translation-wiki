{
  "chapterNumber": 36,
  "title": "問玉第三十六",
  "sourceContent": {
    "paragraphs": [
      {
        "index": 1,
        "text": "子貢問於孔子曰：「敢問君子貴玉而賤珉，何也？為玉之寡而珉多歟？」"
      },
      {
        "index": 2,
        "text": "孔子曰：「非為玉之寡，故貴之；珉之多，故賤之。夫昔者君子比德於玉：溫潤而澤，仁也；縝密以栗，智也；廉而不劌，義也；垂之如墜，禮也；叩之，其聲清越而長，其終則詘然，樂矣；瑕不掩瑜，瑜不掩瑕，忠也；孚尹旁達，信也；氣如白虹，天也；精神見於山川，地也；圭璋特達，德也；天下莫不貴者，道也。詩云：『言念君子，溫其如玉。』故君子貴之也。」"
      },
      {
        "index": 3,
        "text": "孔子曰：「入其國，其教可知也。其為人也，溫柔敦厚，詩教也；疏通知遠，書教也；廣博易良，樂教也；潔靜精微，易教也；恭儉莊敬，禮教也；屬辭比事，春秋教也。故詩之失愚，書之失誣，樂之失奢，易之失賊，禮之失煩，春秋之失亂。其為人也，溫柔敦厚而不愚，則深於詩者矣；疏通知遠而不誣，則深於書者矣；廣博易良而不奢，則深於樂者矣；潔靜精微而不賊，則深於易者矣；恭儉莊敬而不煩，則深於禮者；屬辭比事而不亂，則深於春秋者矣。天有四時者，春夏秋冬，風雨霜露，無非教也；地載神氣，吐納雷霆，流形庶物，無非教也。清明在躬，氣志如神，有物將至，其兆必先。是故天地之教，與聖人相參。其在詩曰：『嵩高惟嶽，峻極於天。惟嶽降神，生甫及申。惟申及甫，惟周之翰。』四國於蕃，四方於宣，此文武之德；矢其文德，協此四國，此文王之德也。凡三代之王，必先其令問。詩云：『明明天子，令問不已，三代之德也。』」"
      },
      {
        "index": 4,
        "text": "子張問聖人之所以教。"
      },
      {
        "index": 5,
        "text": "孔子曰：「師乎，吾語汝。聖人明於禮樂，舉而措之而已。」"
      },
      {
        "index": 6,
        "text": "子張又問。"
      },
      {
        "index": 7,
        "text": "孔子曰：「師，爾以為必布几筵，揖讓升降，酌獻酬酢，然後謂之禮乎？爾以必行綴兆，執羽鑰，作鐘鼓，然後謂之樂乎？言而可履，禮也；行而可樂，樂也。聖人力此二者，以躬己南面，是故天下太平。萬民順伏，百官承事，上下有禮也。夫禮之所以興，眾之所以治也；禮之所以廢，眾之所以亂也。目巧之室，則有隩阼，席則有上下，車則有左右，行則並隨，立則有列序；古之義也。室而無隩阼，則亂於堂室矣；席而無上下，則亂於席次矣；車而無左右，則亂於車上矣；行而無並隨，則亂於階塗矣；列而無次序，則亂於著矣。昔者明王聖人，辯貴賤長幼，正男女內外，序親疏遠近；而莫敢相踰越者，皆由此塗出也。」"
      }
    ]
  }
}
