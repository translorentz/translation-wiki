{
  "title": "卷013",
  "paragraphs": [
    "太史公曰：五帝、三代之記，尚矣。自殷以前諸侯不可得而譜，周以來乃頗可著。孔子因史文次春秋，紀元年，正時日月，蓋其詳哉。至於序尚書則略，無年月；或頗有，然多闕，不可錄。故疑則傳疑，蓋其慎也。",
    "余讀諜記，黃帝以來皆有年數。稽其曆譜諜終始五德之傳，古文咸不同，乖異。夫子之弗論次其年月，豈虛哉！於是以五帝繫諜、尚書集世紀黃帝以來訖共和爲世表。",
    "從禹至桀十七世，從黃帝至桀二十世。",
    "殷湯代夏氏，從黃帝至湯十七世。",
    "從湯至紂二十九世，從黃帝至紂四十六世。",
    "周武王代殷，從黃帝至武王十九世。"
  ]
}