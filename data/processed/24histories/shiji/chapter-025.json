{
  "title": "卷025",
  "paragraphs": [
    "王者制事立法，物度軌則，壹禀於六律，六律爲萬事根本焉。",
    "其於兵械尤所重，故云「望敵知吉凶，聞聲效勝負」，百王不易之道也。",
    "武王伐紂，吹律聼聲，推孟春以至於季冬，殺氣相並，而音尚宮。同聲相從，物之自然，何足怪哉？",
    "兵者，聖人所以討彊暴，平亂世，夷險阻，救危殆。自含戴角之獸見犯則校，而況於人懷好惡喜怒之氣？喜則愛心生，怒則毒螫加，情性之理也。",
    "昔黃帝有涿鹿之戰，以定火災；顓頊有共工之陳，以平水害；成湯有南巣之伐，以殄夏亂。遞興遞廢，勝者用事，所受於天也。",
    "自是之後，名士迭興，晉用咎犯，呉用孫武，申明軍約，賞罰必信，卒伯諸侯，兼列邦土，雖不及三代之誥誓，然身寵君尊，當世顯揚，可不謂榮焉？豈與世儒闇於大較，不權輕重，猥云德化，不當用兵，大至君辱失守，小乃侵犯削弱，遂執不移等哉！故教笞不可廢於家，刑罰不可捐於國，誅伐不可偃於天下，用之有巧拙，行之有逆順耳。",
    "夏桀、殷紂手搏豺狼，足追四馬，勇非微也；百戰克勝，諸侯懾服，權非輕也。秦二世宿軍無用之地，連兵於邊陲，力非弱也；結怨匈奴，絓禍於越，勢非寡也。及其威盡勢極，閭巷之人爲敵國，咎生窮武之不知足，甘得之心不息也。",
    "髙祖有天下，三邊外畔；大國之王雖稱蕃輔，臣節未盡。會髙祖厭苦軍事，亦有蕭、張之謀，故偃武一休息，羈縻不備。",
    "歴至孝文即位，將軍陳武等議曰：「南越、朝鮮髙祖時天下新定，人民小安，未可復興兵。今陛下仁惠撫百姓，恩澤加海内，宜及士民樂用，征討逆黨，以一封疆。」孝文曰：「朕能任衣冠，念不到此。會呂氏之亂，功臣宗室共不羞恥，誤居正位，常戰戰慄慄，恐事之不終。且兵凶器，雖克所原，動亦秏病，謂百姓遠方何？又先帝知勞民不可煩，故不以爲意。朕豈自謂能？今匈奴内侵，軍吏無功，邊民父子荷兵日久，朕常爲動心傷痛，無日忘之。今未能銷距，原且堅邊設候，結和通使，休寧北陲，爲功多矣。且無議軍。」故百姓無内外之繇，得息肩於田畝，天下殷富，粟至十餘錢，鳴鷄吠狗，煙火萬里，可謂和樂者乎！",
    "太史公曰：文帝時，會天下新去湯火，人民樂業，因其欲然，能不擾亂，故百姓遂安。自年六七十翁亦未嘗至市井，遊敖嬉戲如小兒狀。孔子所稱有德君子者邪！",
    "《書》曰：「七正」，二十八舍。律暦，天所以通五行八正之氣，舍者，日月所舍。舍者，舒氣也。",
    "不周風居西北，主殺生。東壁居不周風東，主辟生氣至於營室。陽氣而産之。東至於危。危，垝也。言陽氣之垝，故曰：危。十月也，律中應鐘。應鐘者，陽氣之應，不用事也。其於十二子爲亥。亥者，該也。言陽氣藏於下，故該也。",
    "廣莫風居北方。廣莫者，言陽氣在下，陰莫陽廣大也，故曰：廣莫。東至於虚。虚者，能實能虚，言陽氣冬則宛藏於虚，言萬物變動其所，陰陽氣未相離，尚相胥也，故曰：須女。十一月也，律中黃鐘。黃鐘者，陽氣踵黃泉而出也。其於十二子爲子。子者，滋也；滋者，言萬物滋於下也。其於十母爲壬癸。壬之爲言任也，言陽氣任養萬物於下也。癸之爲言揆也，言萬物可揆度，故曰：癸。東至牽牛。牽牛者，言陽氣牽引萬物出之也。牛者，冒也，言地雖凍，能冒而生也。牛者，耕植種萬物也。東至於建星。建星者，建諸生也。十二月也，律中大呂。大呂者。其於十二子爲丑。",
    "條風居東北，主出萬物。條之言條治萬物而出之，故曰：條風。南至於箕。箕者，言萬物根棋，故曰：箕。正月也，律中泰蔟。也，故曰：寅。南至於尾，言萬物始生如尾也。南至於心，言萬物始生有華心也。南至於房。房者，言萬物門戸也，至於門則出矣。",
    "明庶風居東方。明庶者，明衆物盡出也。二月也，律中夾鐘。而出也；乙者，言萬物生軋軋也。南至於氐者。也。",
    "淸明風居東南維，主風吹萬物而西之。軫。軫者，言萬物益大而軫軫然。西至於翼。翼者，言萬物皆有羽翼也。四月也，律中中呂。注者，言萬物之始衰，陽氣下注，故曰：注。五月也，律中蕤賓。蕤賓者，言陰氣幼少，故曰：蕤；痿陽不用事，故曰：賓。",
    "景風居南方。景者，言陽氣道竟，故曰：景風。其於十二子爲午。午者，陰陽交，故曰：午。其於十母爲丙丁。丙者，言陽道著明，故曰：丙；丁者，言萬物之丁壯也，故曰：丁。西至於弧。弧者，言萬物之呉落且就死也。西至於狼。狼者，言萬物可度量，斷萬物，故曰：狼。",
    "凉風居西南維，主地。地者，沈奪萬物氣也。北至於罰。罰者，言萬物氣奪可伐也。北至於參。氣之賊萬物也。其於十二子爲申。申者，言陰用事，申賊萬物，故曰：申。北至於濁。濁者，觸也，言萬物皆觸死也，故曰：濁。北至於留。留者，言陽氣之稽留也，故曰：留。八月也，律中南呂。故曰：酉。",
    "閶闔風居西方。閶者，倡也；闔者，藏也。言陽氣道萬物，闔黃泉也。其於十母爲庚辛。庚者，言陰氣庚萬物，故曰：庚；辛者，言萬物之辛生，故曰：辛。北至於胃。胃者，言陽氣就藏，皆胃胃也。北至於婁。婁者，呼萬物且内之也。北至於奎。奎者，主毒螫殺萬物也，奎而藏之。九月也，律中無射。",
    "律數：九九八十一以爲宮。三分去一，五十四以爲徴。三分益一，七十二以爲商。三分去一，四十八以爲羽。三分益一，六十四以爲角。黃鐘長八寸七分一，宮。索隱黃鐘長八寸十分一宮。案：上文云「律九九八十一以爲宮」，故云長八寸十分一宮。而云黃鐘長九寸者，九分之寸也。劉歆、鄭玄等皆以爲長九寸即十分之寸，不依此法也。云宮者，黃鐘爲律之首，宮爲五音之長，十一月以黃鐘爲宮，則聲得其正。舊本多作「七分」，蓋誤也。大呂長七寸五分三分。太蔟長七寸分二，角。夾鐘長六寸分三分一。姑洗長六寸分四，羽。仲呂長五寸九分三分二，徴。蕤賓長五寸六分三分。林鐘長五寸分四，角。夷則長五寸三分二，商。南呂長四寸分八，徴。無射長四寸四分三分二。應鐘長四寸二分三分二，羽。",
    "生鐘分：丑三分二。寅九分八。辰八十一分六十四。巳二百四十三分一百二十八。午七百二十九分五百一十二。未二千一百八十七分一千二十四。申六千五百六十一分四千九十六。酉一萬九千六百八十三分八千一百九十二。戌五萬九千四十九分三萬二千七百六十八。亥十七萬七千一百四十七分六萬五千五百三十六。",
    "生黄鐘術曰：以下生者，倍其實，三其法。以上生者，四其實，三其法。上九，商八，羽七，角六，宮五，徴九。置一而九三之以爲法。實如法，得長一寸。凡得九寸，命曰：「黄鐘之宮」。故曰：音始於宮，窮於角；數始於一，終於十，成於三；氣始於冬至，周而复生。",
    "神生於無，形成於有，形然後數，形而成聲，故曰：神使氣，氣就形。形理如類有可類。或未形而未類，或同形而同類，類而可班，類而可識。聖人知天地識之別，故從有以至未有，以得細若氣，微若聲。然聖人因神而存之，雖妙必效情，核其華道者明矣。非有聖心以乘聰明，孰能存天地之神而成形之情哉？神者，物受之而不能知其去來，故聖人畏而欲存之。唯欲存之，神之亦存。其欲存之者，故莫貴焉。",
    "太史公曰：旋璣玉衡以齊七政，即天地二十八宿。十母，十二子，鐘律調自上古。建律運歴造日度，可據而度也。合符節，通道德，即從斯之謂也。"
  ]
}