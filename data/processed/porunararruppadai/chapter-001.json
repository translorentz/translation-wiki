{
  "chapterNumber": 1,
  "title": "Porunararruppadai",
  "sourceContent": {
    "paragraphs": [
      {
        "index": 0,
        "text": "அறாஅ யாணரகன் றலைப் பேரூர்ச்\nசாறுகழி வழிநாட் சோறுநசை யுறாது\nவேறுபுல முன்னிய விரகறி  பொருந\nகுளப்புவழி யன்ன கவடுபடு பத்தல்\nவிளக்கழ லுருவின் விசியுறு பச்சை\nஎய்யா விளஞ்சூற் செய்யோ ளவ்வயிற்\nறைதுமயி ரொழுகிய தோற்றம் போலப்\nபொல்லம் பொத்திய பொதியுறு போர்வை\nஅளைவா ழலவன் கண்கண் டன்ன\nதுளைவாய் தூர்ந்த துரப்பமை யாணி\nஎண்ணாட் டிங்கள் வடிவிற் றாகி\nஅண்ணா வில்லா அமைவரு வறுவாய்ப்\nபாம்பணந் தன்ன வோங்கிரு மருப்பின்\nமாயோள் முன்கை ஆய்தொடி கடுக்கும்\nகண்கூ டிருக்கைத் திண்பிணித் திவவின்"
      },
      {
        "index": 1,
        "text": "ஆய்தினை யரிசி யவைய லன்ன\nவேய்வை போகிய விரலுளர் நரம்பின்\nகேள்வி போகிய நீள்விசித் தொடையல்\nமணங்கமழ் மாதரை மண்ணி யன்ன\nஅணங்குமெய்ந் நின்ற அமைவரு காட்சி\nஆறலை கள்வர் படைவிட அருளின்\nமாறுதலை பெயர்க்கு மருவுஇன் பாலை\nவாரியும் வடித்தும் உந்தியு முறழ்ந்தும்\nசீருடை நன்மொழி நீரொடு சிதறி\nஅறல்போற் கூந்தல் பிறைபோல் திருநுதற்\nகொலைவிற் புருவத்துக் கொழுங்கடை மழைக்கண்\nஇலவிதழ் புரையும் இன்மொழித் துவர்வாய்ப்\nபலஉறு முத்திற் பழிதீர் வெண்பல்\nமயிர்குறை கருவி மாண்கடை யன்ன\nபூங்குழை ஊசற் பொறைசால் காதின்"
      },
      {
        "index": 2,
        "text": "நாண்அடச் சாய்ந்த நலங்கிள ரெருத்தின்\nஆடமைப் பணைத்தோ ளரிமயிர் முன்கை\nநெடுவரை மிசைஇய காந்தள் மெல்விரற்\nகிளிவா யப்பி னொளிவிடு வள்ளுகிர்\nஅணங்கென உருத்த சுணங்கணி யாகத்\nதீர்க்கிடை போகா ஏரிள வனமுலை\nநீர்ப்பெயற் சுழியி னிறைந்த கொப்பூழ்\nஉண்டென வுணரா உயவும் நடுவின்\nவண்டிருப் பன்ன பல்காழ் அல்குல்\nஇரும்பிடித் தடக்கையிற் செறிந்துதிரள் குறங்கின்\nபொருந்துமயி ரொழுகிய திருந்துதாட் கொப்ப\nவருந்துநாய் நாவிற் பெருந்தகு சீறடி\nஅரக்குருக் கன்ன செந்நில னொதுங்கலிற்\nபரற்பகை யுழந்த நோயடு சிவணி\nமரற்பழுத் தன்ன மறுகுநீர் மொக்குள்"
      },
      {
        "index": 3,
        "text": "நன்பக லந்தி நடையிடை விலங்கலிற்\nபெடைமயி லுருவிற் பெருந்தகு பாடினி\nபாடின பாணிக் கேற்ப நாடொறும்\nகளிறு வழங்கதர்க் கானத் தல்கி\nஇலைஇல் மராஅத்த எவ்வந் தாங்கி\nவலைவலந் தன்ன மென்னிழன் மருங்கிற்\nகாடுறை கடவுட்கடன் கழிப்பிய பின்றைப்\nபீடுகெழு திருவிற் பெரும்பெயர் நோன்றாள்\nமுரசுமுழங்கு தானை மூவருங் கூடி\nஅரசவை யிருந்த தோற்றம் போலப்\nபாடல் பற்றிய பயனுடை எழாஅற்\nகோடியர் தலைவ கொண்ட தறிந\nஅறியா மையி னெறிதிரிந் தொராஅ\nதாற்றெதிர்ப் படுதலு நோற்றதன் பயனே\nபோற்றிக் கேண்மதி புகழ்மேம் படுந"
      },
      {
        "index": 4,
        "text": "ஆடுபசி யுழந்தநின் இரும்பே ரொக்கலொடு\nநீடுபசி யராஅல் வேண்டி னீடின்\nறெழுமதி வாழி ஏழின் கிழவ\nபழுமர முள்ளிய பறவையின் யானுமவன்\nஇழுமென் சும்மை யிடனுடை வரைப்பின்\nநசையுநர்த் தடையா நன்பெரு வாயில்\nஇசையேன் புக்கென் இடும்பை தீர\nஎய்த்த மெய்யே னெய்யே னாகிப்\nபைத்த பாம்பின் துத்தி யேய்ப்பக்\nகைக்கச டிருந்தவென் கண்ணகன் தடாரி\nஇருசீர்ப் பாணிக் கேற்ப விரிகதிர்\nவெள்ளி முளைத்த நள்ளிருள் விடியல்\nஓன்றியான் பெட்டா அளவையி னொன்றிய\nகேளிர் போலக் கேள்கொளல் வேண்டி\nவேளாண் வாயில் வேட்பக் கூறிக்"
      },
      {
        "index": 5,
        "text": "கண்ணிற் காண நண்ணுவழி இரீஇப்\nபருகு அன்ன அருகா நோக்கமொடு\nஉருகு பவைபோ லென்பு குளிர்கொளீஇ\nஈரும் பேனும் இருந்திறை கூடி\nவேரொடு நனைந்து வேற்றிழை நுழைந்த\nதுன்னற் சிதாஅர் துவர நீக்கி\nநோக்குநுழை கல்லா நுண்மைய பூக்கனிந்து\nஅரவுரி யன்ன அறுவை நல்கி\nமழையென மருளும் மகிழ்செய் மாடத்து\nஇழையணி வனப்பி னின்னகை மகளிர்\nபோக்கில் பொலங்கல நிறையப் பல்கால்\nவாக்குபு தரத்தர வருத்தம் வீட\nஆர வுண்டு பேரஞர் போக்கிச்\nசெருக்கொடு நின்ற காலை மற்றவன்\nதிருக்கிளர் கோயி லொருசிறைத் தங்கித்"
      },
      {
        "index": 6,
        "text": "தவஞ்செய் மாக்கள் தம்முடம் பிடாஅ\nததன்பய மெய்திய வளவை மான\nஆறுசெல் வருத்தம் அகல நீக்கி\nஅனந்தர்  நடுக்க மல்ல தியாவதும்\nமனங்கவல் பின்றி மாழாந் தெழுந்து\nமாலை யன்னதோர் புன்மையுங் காலைக்\nகண்டோட் மருளும் வண்டுசூழ் நிலையும்\nகனவென மருண்டவென் னெஞ்சே மாப்ப\nவல்லஞர் பொத்திய மனம்மகிழ் சிறப்பக்\nகல்லா இளைஞர் சொல்லிக் காட்டக்\nகதுமெனக் கரைந்து வம்மெனக் கூஉய்\nஅதன்முறை கழிப்பிய பின்றைப் பதனறிந்து\nதுராஅய் துற்றிய துருவையம் புழுக்கின்\nபராஅரை வேவை பருகெனத் தண்டிக்\nகாழிற் சுட்ட கோழூன் கொழூங்குறை"
      },
      {
        "index": 7,
        "text": "ஊழின் ஊழின் வாய்வெய் தொற்றி\nஅவையவை முனிகுவ மெனினே சுவைய\nவேறுபல் லுருவின் விரகுதந் திரீஇ\nமண்ணமை முழவின் பண்ணமை சீறியாழ்\nஒண்ணுதல் விறலியர் பாணி தூங்க\nமகிழ்ப்பதம் பன்னாட் கழிப்பி யருநாள்\nஅவிழ்ப்பதங் கொள்கென் றிரப்ப முகிழ்த்தகை\nமுரவை போகிய முரியா அரிசி\nவிரலென நிமிர்ந்த நிரலமை புழுக்கல்\nபரல்வறைக் கருனை காடியின் மிதப்ப\nஅயின்ற காலைப் பயின்றினி திருந்து\nகொல்லை உழுகொழு ஏய்ப்பப் பல்லே\nஎல்லையு மிரவும் ஊன்றின்று மழுங்கி\nஉயிர்ப்பிடம் பெறாஅ தூண்முனிந் தொருநாள்\nசெயிர்த்தெழு தெவ்வர் திறைதுறை போகிய"
      },
      {
        "index": 8,
        "text": "செல்வ சேறுமெந் தொல்பதிர் பெயர்ந்தென\nமெல்லெனக் கிளந்தன மாக வல்லே\nஅகறி ரொவெம் ஆயம் விட்டென\nசிரறிய வன்போற் செயிர்த்த நோக்கமொடு\nதுடியடி யன்ன தூங்குநடைக் குழவியடு\nபிடிபுணர் வேழம் பெட்டவை கொள்கெனத்\nதன்னறி யளவையின் தரத்தர யானும்\nஎன்னறி யளவையின் வேண்டுவ முகந்துகொண்டு\nஇன்மை தீர வந்தனென் வென்வேல்\nஉருவப் ப·றேர் இளையோன் சிறுவன்\nமுருகற் சீற்றத் துருகெழு குருசில்\nதாய்வயிற் றிருந்து தாய மெய்தி\nஎய்யாத் தெவ்வர் ஏவல் கேட்பச்\nசெய்யார் தேஎம் தெருமரல் கலிப்பப்\nபவ்வ மீமிசைப் பகற்கதிர் பரப்பி"
      },
      {
        "index": 9,
        "text": "வெல்வெஞ் செல்வன் விசும்புபடர்ந் தாங்குப்\nபிறந்துதவழ் கற்றதற் றொட்டுச் சிறந்தநன்\nனாடுசெகிற் கொண்டு நாடொறும் வளர்ப்ப\nஆளி நன்மான் அணங்குடைக் குருளை\nமீளி மொய்ம்பின் மிகுவலி செருக்கி\nமுலைக்கோள் விடாஅ மாத்திரை ஞெரேரெனத்\nதலைக்கோள் வேட்டங் களிறட் டாஅங்கு\nஇரும்பனம் போந்தைத் தோடுங் கருஞ்சினை\nஅரவாய் வேம்பின் அங்குழைத் தெரியலும்\nஒங்கிருஞ் சென்னி மேம்பட மிலைந்த\nஇருபெரு வேந்தரு மொருகளத் தவிய\nவெண்ணித் தாக்கிய வெருவரு நோன்றாட்\nகண்ணார் கண்ணிக் கரிகால் வளவன்\nதாணிழல் மருங்கி னணுகுபு குறுகித்\nதொழுதுமுன் னிற்குவி ராயிற் பழுதின்"
      },
      {
        "index": 10,
        "text": "றீற்றா விருப்பிற் போற்றுபு நோக்கிநும்\nகையது கேளா அளவை ஒய்யெனப்\nபாசி வேரின் மாசொடு குறைந்த\nதுன்னற் சிதாஅர் நீக்கித் தூய\nகொட்டைக் கரைய பட்டுடை நல்கிப்\nபெறலருங் கலத்திற் பெட்டாங் குண்கெனப்\nபூக்கமழ் தேறல் வாக்குபு தரத்தர\nவைகல் வைகல் கைகவி பருகி\nஎரியகைந் தன்ன வேடில் தாமரை\nசுரியிரும் பித்தை பொலியச் சூட்டி\nநூலின் வலவா நுணங்கரில் மாலை\nவாலொளி முத்தமொடு பாடினி யணியக்\nகோட்டிற் செய்த கொடுஞ்சி நெடுந்தேர்\nஊட்டுளை துயல்வர வோரி நுடங்கப்\nபால்புரை புரவி நால்குடன் பூட்டிக்"
      },
      {
        "index": 11,
        "text": "காலி னேழடிப் பின்சென்று கோலின்\nதாறுகளைந் தேறென் றேற்றி வீறுபெறு\nபேரியாழ் முறையுழிக் கழிப்பி நீர்வாய்த்\nதண்பணை தழீஇய தளரா விருக்கை\nநன்பல் லூர நாட்டொடு நன்பல்\nவெரூஉப்பறை நுவலும் பரூஉப்பெருந் தடக்கை\nவெருவரு செலவின் வெகுளி வேழம்\nதரவிடைத் தங்கலோ விலனே வரவிடைப்\nபெற்றவை பிறர்பிறர்க் கார்த்தித் தெற்றெனச்\nசெலவுகடைக் கூட்டுதி ராயிற் பலபுலந்து\nநில்லா வுலகத்து நிலைமை தூக்கிச்\nசெல்கென விடுக்குவ னல்ல நொல்லெனத்\nதிரை பிறழிய விரும் பெளவத்துக்\nகரை சூழ்ந்த அகன் கிடக்கை\nமா மாவின் வயின் வயினெற்"
      },
      {
        "index": 12,
        "text": "றாழ் தாழைத் தண் டண்டலைக்\nகூடு கெழீஇய குடி வயினாற்\nசெஞ் சோற்ற பலி மாங்திய\nகருங் காக்கை கவவு முனையின்\nமனை நொச்சி நிழலாங் கண்\nஈற்றி யாமைதன் பார்ப்பு ஓம்பவும்\nஇளையோர் வண்ட லயரவும் முதியோர்\nஅவைபுகு பொழுதிற்றம் பகைமுரண் சொலவும்\nமுடக் காஞ்சிச் செம் மருதின்\nமடக் கண்ண மயில் ஆலப்\nபைம் பாகற் பழந் துணரிய\nசெஞ் சுளைய கனி மாந்தி\nஅறைக் கரும்பி னரி நெல்லின்\nஇனக் களமர் இசை பெருக\nவற ளடும்பி னிவர் பகன்றைத்"
      },
      {
        "index": 13,
        "text": "தளிர்ப் புன்கின் றாழ் காவின்\nநனை ஞாழலொடு மரங் குழீஇய\nஅவண் முனையி னகன்று மாறி\nஅவிழ் தளவி னகன் தோன்றி\nநகு முல்லை யுகுதேறு வீப்\nபொற் கொன்றை மணிக் காயா\nநற் புறவி னடை முனையிற்\nசுற வழங்கும் இரும் பெளவத்\nதிற வருந்திய இன நாரை\nபூம் புன்னைச் சினைச் சேப்பின்\nஒங்கு திரை யலிவெரீ இத்\nதீம் பெண்ணை மடற் சேப்பவும்\nகோட் டெங்கின் குலை வாழைக்\nகொழுங் காந்தண் மலர் நாகத்துத்\nதுடிக் குடிஞைக் குடிப் பாக்கத்துக்"
      },
      {
        "index": 14,
        "text": "யாழ் வண்டின் கொளைக் கேற்பக்\nகலவம் விரித்த மட மஞ்ஞை\nநில வெக்கர்ப் பல பெயரத்\nதேனெய் யடு கிழங்கு மாறியோர்\nமீனெய் யடு நறவு மறுகவும்\nதீங் கரும்போ டவல் வகுத்தோர்\nமான் குறையடு மது மறுகவும்\nகுறிஞ்சி பரதவர் பாட நெய்தல்\nநறும்பூங் கண்ணி குறவர் சூடக்\nகானவர் மருதம் பாட அகவர்\nநீனிற முல்லைப் ப·றிணை நுவலக்\nகானக் கோழி கதிர் குத்த\nமனைக் கோழி தினைக் கவர\nவரை மந்தி கழி மூழ்க\nகழி நாரை வரை யிறுப்பத்"
      },
      {
        "index": 15,
        "text": "தண் வைப்பினா னாடு குழீஇ\nமண் மருங்கினான் மறு வின்றி\nஒரு குடையா னென்று கூறப்\nபெரி தாண்ட பெருங் கேண்மை\nஅறனொடு புணர்ந்த திறனறி செங்கோல்\nஅன்னோன் வாழி வென்வேற் குருசில்\nமன்னர் நடுங்கத் தோன்றிப் பன்மாண்\nஎல்லை தருநன் பல்கதிர் பரப்பிக்\nகுல்லை கரியவுங் கோடெரி நைப்பவும்\nஅருவி மாமலை நிழத்தவு மற்றக்\nகருவி வானங் கடற்கோள் மறப்பவும்\nபெருவற னாகிய பண்பில் காலையும்\nநறையும் நரந்தமு மகிலு மாரமும்\nதுறைதுறை தோறும் பொறையுயிர்த் தொழுகி\nநுரைத்தலைக் குரைப்புனல் வரைப்பகம் புகுதொறும்"
      },
      {
        "index": 16,
        "text": "புனலாடு மகளிர் கதுமெனக் குடையக்\nகூனிக் குயத்தின் வாய்நெல் லரிந்து\nசூடுகோ டாகப் பிறக்கி நாடொறும்\nகுன்றெனக் குவைஇய குன்றாக் குப்பை\nகடுந்தெற்று மூடையின் இடங்கெடக் கிடக்கும்\nசாலி நெல்லின் சிறைகொள் வேலி\nஆயிரம் விளையுட் டாகக்\nகாவிரி புரக்கு நாடுகிழ வோனே."
      }
    ]
  }
}
