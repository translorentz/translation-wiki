{
  "chapterNumber": 30,
  "title": "卷九",
  "sourceContent": {
    "paragraphs": [
      {
        "index": 1,
        "text": "衛公平泉莊有黃辛夷、紫丁香。"
      },
      {
        "index": 2,
        "text": "都勝花，紫色，兩重心。數葉卷上如蘆朵，蕊黃葉細。"
      },
      {
        "index": 3,
        "text": "那提槿花，紫色，兩重葉。外重葉卷心，心中抽莖，高寸余。葉端分五瓣如帶，瓣中紫蕊。莖上黃葉。"
      },
      {
        "index": 4,
        "text": "月桂，葉如桂，花淺黃色，四瓣，青蕊。花盛發，如柿葉帶棱。出蔣山。"
      },
      {
        "index": 5,
        "text": "溪蓀，如高粱姜。生水中。出茆山。"
      },
      {
        "index": 6,
        "text": "山茶，似海石榴。出桂州。蜀地亦有。"
      },
      {
        "index": 7,
        "text": "貞桐，枝端抽赤黃條，條復旁對，分三層。花大如落蘇花，作黃色，一莖上有五六十朵。"
      },
      {
        "index": 8,
        "text": "俱那衛，葉如竹，三莖一層。莖端分條如貞桐。花小，類木槲。出桂州。"
      },
      {
        "index": 9,
        "text": "瘴川花，差類海榴，五朵簇生。葉狹長重沓，承於花底。色中第一，蜀色不能及。出黎州按轡嶺。"
      },
      {
        "index": 10,
        "text": "木蓮花，葉似辛夷，花類蓮花，色相傍。出忠州鳴玉溪，邛州亦有。"
      },
      {
        "index": 11,
        "text": "牡桂，葉大如苦竹葉，葉中一脈如筆跡。花帶葉三瓣，瓣端分為兩歧，其表色淺黃，近歧淺紅色。花六瓣，色白，心凸起如荔枝，其色紫。出婺州山中。"
      },
      {
        "index": 12,
        "text": "簇蝶花，花為朵，其簇一蕊，蕊如蓮房，色如退紅。出溫州。"
      },
      {
        "index": 13,
        "text": "山桂，葉如麻，細花紫色，黃葉簇生如慎火草。出丹陽山中。"
      },
      {
        "index": 14,
        "text": "那伽花，狀如三春無葉花，色白心黃，六瓣。出舶上。"
      },
      {
        "index": 15,
        "text": "南安有人子藤，紅色，在蔓端有刺，其子如人狀。昆侖燒之集象，南中亦難得。"
      },
      {
        "index": 16,
        "text": "三賴草，如金色，生於高崖，老子弩射之，魅藥中最切。"
      },
      {
        "index": 17,
        "text": "衛公言：“桂花三月開，黃而不白。”大庾詩皆稱桂花耐日。又張曲江詩“桂花秋皎潔”，妄矣。"
      },
      {
        "index": 18,
        "text": "木中根固柿為最，俗謂之柿盤。"
      },
      {
        "index": 19,
        "text": "曹州及揚州淮口出夏梨。"
      },
      {
        "index": 20,
        "text": "衛公言：“滑州櫻桃十二枚長一尺。”"
      },
      {
        "index": 21,
        "text": "韋絢雲：“湖南有靈壽花，數蒂簇開，視（一曰規）日如槿，紅色。春秋皆發，非作杖者。”"
      },
      {
        "index": 22,
        "text": "又言：“衡山祝融峰下法華寺，有石榴花如槿，紅花。春秋皆發。”"
      },
      {
        "index": 23,
        "text": "衛公又言：“衡山舊無棘，彌境草木，無有傷者。曾錄知江南，地本無棘，潤州倉庫或要固墻隙，植薔薇枝而已。”"
      },
      {
        "index": 24,
        "text": "衛公言：“有蜀花鳥圖，草花有金粟、石闞、水禮、獨角將軍、藥管。石闞葉甚奇，根似棕葉。大凡木脈皆一脊，唯桂葉三脊。近見菝葜亦三脊。”"
      },
      {
        "index": 25,
        "text": "蒓根，羹之絕美，江東謂之蒓龜。"
      },
      {
        "index": 26,
        "text": "王旻言：“蘿蓄（一曰卜）根莖，並生熟俱涼。"
      },
      {
        "index": 27,
        "text": "重臺朱槿，似桑，南中呼為桑槿。"
      },
      {
        "index": 28,
        "text": "金松，葉似麥門冬，葉中一縷如金綖。出浙東，臺州猶多。"
      },
      {
        "index": 29,
        "text": "衛公言：“回訖草鼓如鼓，及難，果能菜。”"
      },
      {
        "index": 30,
        "text": "江淮有孟娘菜，並益肉食。"
      },
      {
        "index": 31,
        "text": "又青州防風子可亂畢撥。"
      },
      {
        "index": 32,
        "text": "又太原晉祠，冬有水底蘋，不死。食之甚美。"
      },
      {
        "index": 33,
        "text": "衛公言：“蜀中石竹有碧花。”"
      },
      {
        "index": 34,
        "text": "又言：“貞元中牡丹已貴。柳渾善言：‘近來無奈牡丹何，數十千錢買一顆。今朝始得分明見，也共戎葵校幾多。’”成式又嘗見衛公圖中有馮紹正雞圖，當時已畫牡丹矣。"
      },
      {
        "index": 35,
        "text": "衛公莊上舊有同心蒂木芙蓉。"
      },
      {
        "index": 36,
        "text": "衛公言：“金錢花損眼。”"
      },
      {
        "index": 37,
        "text": "紫薇，北人呼為猴郎達樹，謂其無皮，猿不能捷也。北地其樹絕大，有環數夫臂者。"
      },
      {
        "index": 38,
        "text": "衛公言：“石榴甜者謂之天漿，能已乳石毒。”"
      },
      {
        "index": 39,
        "text": "東都勝境有三溪。今張文規莊近溪，有石竹一竿，生癭，今大如李。"
      },
      {
        "index": 40,
        "text": "麻黃，莖端開花，花小而黃，簇生。子如覆盆子，可食。至冬枯死如草，及春卻青。"
      },
      {
        "index": 41,
        "text": "太常博士崔碩雲：“汝西有練溪，多異柏。及暮秋，葉上斂，俗呼合掌柏。”"
      },
      {
        "index": 42,
        "text": "洛中鬻花木者言：“嵩山深處有碧花玫瑰，而今亡矣。”"
      },
      {
        "index": 43,
        "text": "崔碩又言：“常盧潘雲：衡山石，名懷。”"
      },
      {
        "index": 44,
        "text": "三色石楠花，衡山石楠花有紫、碧、白三色，花大如牡丹，亦有無花者。"
      },
      {
        "index": 45,
        "text": "衛公言：“二鬣松，與孔雀松別。”又雲：“欲松不長，以石抵其直下根，便不必千年方偃。”"
      },
      {
        "index": 46,
        "text": "東都敦化坊百姓家，太和中有木蘭一樹，色深紅。後桂州觀察使李勃看宅人，以五千買之。宅在水北。經年，花紫色。"
      },
      {
        "index": 47,
        "text": "處士鄭又玄雲：“閩中多佛桑樹，樹枝葉如桑，唯條上勾。花房如桐，花含長一寸余，似重臺狀。花亦有淺紅者。”"
      },
      {
        "index": 48,
        "text": "獨梪樹，頓丘南應足山有之。山上有一樹，高十余丈，皮青滑似流碧，枝幹上聳，子若五彩囊，葉如亡子鏡，世名之仙人獨梪樹。"
      },
      {
        "index": 49,
        "text": "木龍樹，徐之高冢城南有木龍寺，寺有三層磚塔，高丈余。塔側生一大樹，縈繞至塔頂，枝幹交橫。上平，容十余人坐。枝杪四向下垂，如百子帳。莫有識此木者，僧呼為龍木。梁武曾遣人圖寫焉。"
      },
      {
        "index": 50,
        "text": "魚甲松，洛中有魚甲松。"
      }
    ]
  }
}