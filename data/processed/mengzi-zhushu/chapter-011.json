{
  "chapterNumber": 11,
  "title": "卷五下·萬章下",
  "sourceContent": {
    "paragraphs": [
      {
        "index": 1,
        "text": "卷十上·萬章章句下（凡九章）"
      },
      {
        "index": 2,
        "text": "疏正義曰：此卷即趙注分上卷為下卷也，此卷中凡九章。一章言聖人由力，力有常也，賢者由巧，巧可增也，仲尼天高不可階，它人丘陵猶可逾。二章言聖人制祿，上下差敘。三章言匹夫友賢，下之以德；三公友賢，授之以爵。四章言聖人憂民，樂行其道，不合則去，亦不淹久。五章言國有道則能者處卿相，國無道則聖人居乘田。六章言知賢之道，舉之為上，養之為次，不舉不養，賢惡肯歸？七章言君子之志，誌於行道，不得其禮，亦不苟往。八章言好高慕遠，君子之道。九章言國須賢臣，必擇忠良，親近貴戚，或遭禍殃。凡此九章，合上卷九章，是萬章有十八章矣。"
      },
      {
        "index": 3,
        "text": "孟子曰：「伯夷目不視惡色，耳不聽惡聲；非其君不事，非其民不使；治則進，亂則退。橫政之所出，橫民之所止，不忍居也。思與鄉人處，如以朝衣朝冠坐於塗炭也。當紂之時，居北海之濱，以待天下之清也。故聞伯夷之風者，頑夫廉，懦夫有立志。(孟子反覆差伯夷、伊尹、柳下惠之德，以為足以配於聖人，故數章陳之，猶詩人有所誦述。至於數四，蓋其留意者也。義見上篇矣。此復言不視惡色，謂行不正而有美色者，若夏姬之比也。耳不聽惡聲，謂鄭聲也。後世聞其風者，頑貪之夫，更思廉絜；懦弱之人，更思有立義之志也。)伊尹曰：『何事非君？何使非民？』治亦進，亂亦進。曰：『天之生斯民也，使先知覺後知，使先覺覺後覺。予，天民之先覺者也。予將以此道覺此民也。』思天下之民，匹夫匹婦有不與被堯、舜之澤者，如己推而內之溝中，其自任以天下之重也。(說與上同。)柳下惠不羞汙君，不辭小官，進不隱賢，必以其道，遺佚而不怨，厄窮而不憫，與鄉人處，由由然不忍去也。『爾為爾，我為我，雖袒裼裸裎於我側，爾焉能浼我哉？』故聞柳下惠之風者，鄙夫寬，薄夫敦。(鄙狹者更寬優，薄淺者更深厚。)孔子之去齊，接淅而行。去魯，曰：『遲遲吾行也，去父母國之道也。』可以速而速，可以久而久，可以處而處，可以仕而仕，孔子也。」(淅，漬米也。不及炊，避惡亟也。魯，父母之國，遲遲不忍去也，是其道也。孔子，聖人，故能量時宜動中權也。)孟子曰：「伯夷，聖之清者也；伊尹，聖之任者也；柳下惠，聖之和者也；孔子，聖之時者也。孔子之謂集大成。集大成也者，金聲而玉振之也。金聲也者，始條理也。玉振之也者，終條理也。(伯夷清，伊尹任，柳下惠和，皆得聖人之道也。孔子時行則行，時止則止，孔子集先聖之大道，以成己之聖德者也，故能金聲而玉振之。振，揚也。故如金音之有殺，振揚玉音終始如一也。始條理者，金從革，可始之使條理。終條理者，玉終其聲而不細也，合三德而不撓也。)始條理者，智之事也。終條理者，聖之事也。(智者知理物，聖人終始同。)智，譬則巧也。聖，譬則力也。由射於百步之外也，其至，爾力也；其中，非爾力也。」(智，譬猶人之有技巧也，可學而益之。以聖，譬猶力之有多少，自有極限，不可強增。聖人受天性，可庶幾而不可及也。夫射遠而至，爾努力也，其中的者，爾之巧也。思改其手用巧意，乃能中也。)"
      },
      {
        "index": 4,
        "text": "疏「孟子曰伯夷」至「非爾力也」。○正義曰：此章指言聖人由力，力有常也；賢者由巧，巧可增也。仲尼天高，故不可階，他人丘陵，丘陵猶可逾。所謂小同而大異者也。「孟子曰：伯夷目不視惡色，耳不聽惡聲」至「薄夫敦」，已說上篇詳矣。此言不視惡色，不聽惡聲者，言伯夷清潔其身，不欲以亂色留於明，奸聲留於聰也。於是使聞伯夷之清風者，頑貪之夫莫不變而為廉潔之人，懦弱之夫莫不變而為能有立其剛誌也。聞下惠之和風者，莫不變鄙狹而為寬博，變淺薄而為敦厚也。「孔子之去齊」至「孔子也」，言孔子之去齊急速，但漬米不及炊而即行，以其避惡，故如是也；去魯國，則曰遲遲而不忍行去，此為去父母國之道也。所謂父母國者，孔子所生於魯國，故為父母之國也。大抵孔子量時適變，其去國可以速則速，故於齊不待炊而行也；可以久而未去則久之，故於魯國所以遲遲吾行也；可以處此國則處之，故未嘗有三年之淹；可以仕於其君則仕之，故有行可、際可、公養之仕也：凡如此者，故曰孔子如是也。「孟子曰」至「非爾力也」，孟子又曰伯夷之行，為聖人之清者也，是其不以物汙其己，而成其行於清也；伊尹之行，為聖人之任者也，是其樂於自為，而以天下之重自任也；柳下惠之行，為聖人之和者也，是其不以己異於物，而無有所擇也。唯孔子者，獨為聖人之時者也，是其所行之行，惟時適變，可以清則清，可以任則任，可以和則和，不特倚於一偏也，故謂之孔子為集其大成、得純全之行者也。閏集大成，即集伯夷、伊尹、下惠三聖之道，是為大成耳。如所謂危邦不入，亂邦不居，是孔子之清，而不至伯夷一於清也；佛召而欲往，是孔子之任，而不至伊尹一於任也；南子見所不見，陽貨敬所不敬，是孔子之和，而不至下惠一於和也。然則伯夷、伊尹、下惠，是皆止於一偏，未得其大全也，而孟子亦皆取之為聖者，蓋伯夷、伊尹、下惠各承其時之有弊，不得不如是而救也。以孔子觀之，又能集此三聖而為大成者也。方伯夷之時，天下多進寡退，而伯夷所以如是潔己不殉。方伊尹之時，天下多退而寡進，而伊尹所以如是而以天下為己任。方下惠之時，天下多潔己而異俗，而下惠所以如是俯身而同眾。故伯夷承伊尹之弊而救之清，下惠承伯夷之弊而救之和。孔子又承而集之，遂為大成者。誰謂伯夷、伊尹、下惠救時弊如此，可不謂為聖者耶？雖然，孟子取為三聖，其言又不無意於其間也。言伯夷但聖之清者也，以其取清而言之矣；伊尹但聖之任者也，以其取任而言之矣；下惠但聖之和者也，以其取和而言之矣；孔子之聖則以時也，其時為言，以謂時然則然，無可無不可，故謂之集其大成，又非止於一偏而已。故孟子於下故取金聲玉振而喻之也，言集大成者，如金聲而玉振之者也。金聲者，是其始條理也，言金聲始則隆而終則殺者也，如伯夷能清而不能任，伊尹能任而不能和，下惠能和而不能清者也；玉振之者，是其終條理也，言玉振則終始如一而無隆殺者也，如孔子能清、能任、能和者也，所以合金聲而玉振之而言也，以其孔子其始如金聲之隆，而能清、能任、能和，其終且如玉振無隆殺，又能清而且任、任而且和、和而且清，有始有終，如一者也。然則孟子於此，且合金聲玉振之條理而喻歸於孔子，是其宜也。然而始條理者，是為智者之事也；終條理者，是為聖人之事也。以智者而譬之，則若人之有巧也』以聖人而譬之，則若人之有力也。如射於百步之外，為遠其射至於百步之外，是人之力也；其所以中的者，非人之力也，以其人之巧耳。此譬伯夷、伊尹、下惠但如射於百步之外，能至而不能中；孔子於射能至，又能中者也。蓋能至，亦射之善者矣；而能至能中者，又備其善者也；能清、能任、能和，是聖人之善者也；能時，又備其聖人之善者也。此一段則孟子總意而解其始終條理也，而始終條理又解金聲玉振者也，金聲玉振又喻孔子集三聖之大成者耳。蓋條理者，條則有數而不紊，理則有分而不可易也。○注「 夏姬鄭聲」。○正義曰：云「夏姬」者，按《史記》云：「夏姬，夏徵舒之母，陳大夫禦叔之妻，三為王後，二為夫人，納之者無不迷惑。陳靈公與大夫孔寧儀共通於夏姬，廢失朝政。徵舒遂殺靈公及申公蓋，將夏姬來奔於晉，晉人殺巫臣，又娶夏姬。」凡此是也。云「鄭聲」者，已說於《公孫丑》篇。○注「伯夷清、伊尹任、柳下惠和，孔子時行則行，時止則止」者。○正義曰：已說於上篇。"
      },
      {
        "index": 5,
        "text": "北宮錡問曰：「周室班爵祿也，如之何？」(北宮錡，衛人。班，列也。問周家班列爵祿，等差謂何？)孟子曰：「其詳不可得聞也。諸侯惡其害己也，而皆去其籍，然而軻也嘗聞其略也。(詳，悉也。不可得備知也。諸侯欲恣行，憎惡其法度妨害己之所為，故滅去典籍。今《周禮》司祿之官無其職，是則諸侯皆去之，故使不復存也。軻，孟子名也。略，粗也。言嘗聞其大綱如此矣。今考之《禮記·王制》則合矣。)天子一位，公一位，侯一位，伯一位，子、男同一位，凡五等也。(公謂上公九命及二王後也。自天子以下，列尊卑之位，凡五等。)君一位，卿一位，大夫一位，上士一位，中士一位，下士一位，凡六等。(諸侯法天子，臣名亦有此六等，從君下至於士。)天子之制，地方千里，公侯皆方百里，伯七十里，子、男五十里，凡四等。不能五十里，不達於天子，附於諸侯，曰附庸。(凡此四等，製地之等差也。天子封畿千里，諸侯方百里，象雷震也。小者不能特達於天子，因大國以名通，曰附庸也。)天子之卿受地視侯，大夫受地視伯，元士受地視子、男。(視，比也。天子之卿、大夫、士所受采地之制。)大國地方百里，君十卿祿，卿祿四大夫，大夫倍上士，上士倍中士，中士倍下士，下士與庶人在官者同祿，祿足以代其耕也。(公、侯之國為大國，卿祿居於君祿十分之一也，大夫祿居於卿祿四分之一也，上士之祿居大夫祿二分之一也，中士、下士轉相倍。庶人在官者，未命為士者也，其祿比上農夫。士不得耕，以祿代耕也。)次國地方七十里，君十卿祿，卿祿三大夫，大夫倍上士，上士倍中士，中士倍下士，下士與庶人在官者同祿，祿足以代其耕也。(伯為次國，大夫祿居卿祿三分之一也。)小國地方五十里，君十卿祿，卿祿二大夫，大夫倍上士，上士倍中士，中士倍下士，下士與庶人在官者同祿，祿足以代其耕也。(子、男為小國，大夫祿居卿祿二分之一也。)耕者之所獲，一夫百畝，百畝之糞，上農夫食九人，上次食八人，中食七人，中次食六人，下食五人。庶人在官者，其祿以是為差。」(獲，得也。一夫一婦佃田百畝，百畝之田加之以糞，是為上農夫，其所得穀足以食九口。庶人在官者，食祿之等差，由農夫有上、中、下之次，亦有此五等，若今之鬥食、佐史、除吏也。)"
      },
      {
        "index": 6,
        "text": "疏「北宮」至「為差」。○正義曰：此章指言聖人制祿，上下差敘，貴有常尊，賤有等威。諸侯僭越，滅籍從私。孟子略托言其大綱，以答北宮錡之問。「北宮錡問曰：周室班爵祿也，如之何」者，北宮錡問孟子，以謂周家班列其爵祿，高下等差，如之何也？「孟子曰：其詳不可得而聞也」至「嘗聞其略也」者，孟子答之，謂其詳悉則不可得而聞，諸侯放恣，憎惡其法度有妨於己之所為，盡滅去其典籍，故今不復有，然而軻也但嘗聞得其大綱也。「天子一位，公一位，侯一位，伯一位，子、男同一位，凡五等」至「上次食八人，中食七人，中次食六人，下食五人。庶人在官者，其祿以是為差」者，此皆孟子言周室班爵祿之大綱也。云「天子一位」至「凡五等也」者，蓋父天母地，而為之子者，天子也；爵位盛大，以無私為德者，公也；斥候於外，以君人為德者，侯也；體仁足以長人者，伯也；子，字也，字，養也，而其德足以養人者，故曰子也；男，任也，任，安也，而其德足以安人者，故曰男也。自天子至於子、男，皆有君道，故尊卑之位凡有五等，然公、侯、伯、子、男皆臣乎天子，而爵位之列自天子始，所以與天子同其班。「君一位，卿一位」至「凡六等」者，蓋出命足以正眾者，君也；知進退而其道上達者，卿也；智足以帥人者，大夫也；才足以事人者，士也。自君以下至於士，皆有臣道焉，故尊卑之位凡六等，然卿、大夫、士皆臣乎國君，而爵位之列自國君，所以與國君同其班。凡此者，是皆孟子所謂班君臣之爵也。「天子之制地方千里」至「附庸」者，此孟子言土地之等差也。故天子尊於公、侯，故製地方廣千里，蓋不方千里，則無以待天下之諸侯故也；公、侯卑於天子，故地廣百里，蓋不廣百里則無以守宗廟之典籍故也；伯又卑於公、侯，子、男又卑於伯，故其地之廣狹亦莫不有七十里、五十里之差。凡是四等，而其德不足以合瑞於天子，而其地又不足以敵廣於公、侯，其勢又難以特達於天子者，故因大國以名通，則謂之附庸。「天子之卿受地視侯，大夫受地視伯，元士受地視子男」者，此言天子之卿、大夫、士所受采地之制也。《周禮》上公九命，侯、伯七命，子、男五命，王之三公八命，其卿六命，其大夫四命。鄭玄云「王之上士三命」，則元士者即上士也。蓋以六命之卿，其所受之地則視七命之諸侯；以四命之大夫，則所受之地而視七命之伯；以二命之元士，其所受之地則視五命之子、男故也。「大國地方百里，君十卿祿」至「祿足以代其耕也」者，蓋公、侯之國是為大國者也，大國之地方百里，而國君之祿則十倍於卿，而卿之祿是為居於君祿十分之一也；卿所居之祿又四倍於大夫，而大夫之祿是為居卿祿四分之一也；大夫所受之地則一倍於上士，而上士之祿是為居大夫二分之一也；中士、下士，亦皆轉為相倍。而下士與庶人在官者同祿者，蓋庶人在官者，是未命為士者也，謂府史之屬，官長所除，不命於天子、國君者也。其祿比於上農夫，然而不耕之者，蓋以士勞力於事人，不為無庸也，而祿且足以代其耕矣。「次國地方七十里，君十卿祿」 至「祿足以代其耕也」者，蓋伯之國是為次國者也，君、卿、大夫、士之祿亦同大國之君、卿、大夫、士之祿相為倍差，其下士與庶人在官者，亦以祿足以代其耕矣。「小國地方五十里，君十卿祿」至「祿足以代其耕也」者，蓋子、男者是為小國者也，君、卿、大夫、士之祿亦相為倍差，與上同，其祿足以代其耕亦然。「耕者之所獲，一夫百畝，百畝之糞，上農夫食九人，上次食八人，中食七人，中次食六人，下食五人。庶人在官者，其祿以是為差」者，蓋耕者所得，一夫一婦佃田百畝，而百畝之田，加之以糞，是為上農夫，其所得之穀足以食養其九口，上次則食八人，中食七人，中次則食六人，下食五人。其庶人在官者，食祿之等差，亦如農夫有上、中、下之次，有此五等矣，若今之鬥食佐史、屬吏是也。《王制》云：「王者之制祿、爵、公、侯、伯、子、男凡五等。諸侯之上大夫卿、下大夫、上士、中士、下士，凡五等。」其不及天子，又無六等，殆與孟子不合者，蓋以孟子所言則周制，而《王制》所言則夏、商之制也。《王制》云：「公、侯田方百里，伯七十里，子、男五十里，不能五十里者，不合於天子，附於諸侯，曰附庸。」而孟子不言田而言地者，蓋祿以田為主，《王制》主於分田以制祿，孟子主於製地以分國，而國以地為主，此所以有田、地之異也。《王制》云：「天子之三公田視公侯，天子之卿視伯，天子之大夫視子、男，天子之元士視附庸。」而孟子則言天子之卿受地視伯，元士受地視子男，其視不同者，亦以周制與夏、商之制不同也。孟子所以不言天子之公受地視侯，而特言其卿者，蓋卿與公同其所受，是所謂舉卑以見尊之意也。此又孟子所云班臣之祿也。○注「 詳，悉也」至「則其合也」。○正義曰：云「諸侯欲恣行，憎惡其法妨害己之所為，故滅去典籍。今《周禮》司錄之官無其職，是則諸侯皆去之，故使不復有也」者，蓋自列國之後，先王之法浸壞，上無道揆，下無法守，而諸侯類皆以強吞弱，以大並小，而齊、魯之始封儉於百里，至孟子時，齊方百里者十，魯方百里者五，此諸侯所以惡其籍害己，而去司祿之職也。是時周室班爵祿之道，孟子所以不得聞其詳，特以大略而答北宮錡之問也。云「今考《王制》則合也」者，蓋自《王制》推之，亦有不合者矣，已說於前歟。○注「 公謂上公九命及二王後也」至「凡五等」。○正義曰：《周禮·典命職》云「上公九命為伯」，鄭氏云「上公謂王之三公，有德者加命為二伯，二王之後，亦為上公」是也。○注「凡此四等，土地之等差也」至「曰附庸」。○正義曰：云「天子封畿千里，諸侯方百里，象雷震也」者，按《周官》建王國，制其畿方千里，諸侯方百里；象雷震者，按《周易》云「震驚百里，驚遠而懼邇」是也。《王制》云：「天子之田方千里，公、侯田方百里，伯七十里，子、男五十里。不能五十里者，不合於天子，附於諸侯，曰附庸。」鄭氏云：「象日月之大，亦取略同也。天子方千里，所謂縣內以祿公、卿、大夫、元士。」自公侯百里至子男五十里，鄭氏注云：「星辰之大小也。附庸者，小城曰附庸，附庸者以國事附於大國，未能以其名通也。」○注「視，比也」至「製也」。○正義曰：《王制》云：「天子之三公之田視公、侯，天子之卿視伯，天子之大夫視子、男，天子之元士視附庸。」鄭注云：「視猶比也。元，善也。善士謂命士也。此殷所因夏爵三等之制也。殷有鬼侯、梅伯。春秋變周之文，從殷之質，合伯、子、男以為一，則殷爵三等者，公、侯、伯也，異畿內謂之子。周武王初定天下，更立五等之爵，增以子、男，而猶因殷之地，以九州之界尚狹也。周公攝政，致太平，斥大九州之界，制禮，成武王之意，封王者之後為公及有功之諸侯，大者地方五百里，其次侯四百里，其次伯三百里，其次子二百里，其次男百里，所因殷之諸侯亦以功黜陟之，其不合者，皆益之地為百里焉。是有周世有爵尊而國小，爵卑而國大者，唯天子畿內，不用以祿群臣，不主為治民也。」《周禮·大司職》云：「以土圭之法求地中，以建王國，制其畿方千里。諸公之地，封疆方五百里，其食者半。諸侯之地，封疆方四百里，其食者參之一。諸伯之地，封疆方三百里，其食者參之一。諸子之地，封疆方二百里，其食者四之一。諸男之地，封疆方百里，其食者四之一。」是又鄭注本此而言也。云「天子之卿、大夫、士所受采地之制」者，按《《周禮》》云：「凡造都鄙，制其地域而封溝之。以其室數製之，不易之地家百畝，一易之地家二百畝，再易之地家三百畝。」又注云：「都鄙者，王子弟公卿大夫采地，其界曰都，鄙，所居也。」《王制》曰：「天子之縣內方百里之國七，七十里之國二十有一，五十里之國六十有三。」此蓋變時采地之數，周未聞矣。是宜孟子但言其大綱，而其詳所以未之聞也。○注「公侯之國為大國」至「代耕也」，又自「伯為次國」至「三分之一也」，又「子男為小國」至「二分之一也」。○正義曰：《王制》云：「凡四海之內九州，州方千里，建百里之國三十，七十里之國六十，五十里之國百有二十，凡二百一十國。名山大澤不以封，其餘以為附庸間田。八州，州二百一十國。」鄭氏云：「立大國三十，十三公也。立次國六十，十六卿也。立小國百三十，十二少卿也。名山大澤不以封，與民同財，不得障管，亦賦稅矣。此大界方三千里，三三而九，方千里者九也。其一為縣內，餘八，各立一州，此殷製也。周公制禮，九州大界方七千里，七七四十九，方千里者四十九也。其一為畿內，餘四十八。八州各有方千里者六，設法一州封地方五百里者不過四，謂之大國；又封方四百里者不過六，又封方三百里不過十一，謂之次國；又封方二百里者不過二十五，及餘方百里者謂之小國。盈上四等之數，並四十六，一州二百一十國，則餘方百里者百六十四也。凡處地方千里者五，方百里者五十九，其餘方百里者四十一，附庸地也。」又云：「大國三卿，皆命於天子，下大夫五人，上士二十七人；次國三卿，二卿命於天子，一卿命於其君，下大夫五人，上士二十七人；小國二卿，皆命於其君，下大夫五人，上士二十七人。」然而先王之制，列爵惟五，分土惟三，此所以有公、侯、伯、子、男，而又有大國、次國、小國之殊製爾。故三十里之遂，二十里之郊，九里之城，三里之宮，是大國之制如此也。自二十里之遂，九里之郊，三里之城，一里之宮，是次國之制如此也。自九里之遂，三里之郊，一里之城，以城為宮，是小國之制如此也。大抵上綦於大國，下綦於小國，其地雖廣狹不同，其祿雖多寡有異，及君之所受，均十卿之祿而已。自卿以下至於士，其祿各相殺，以一此卿祿居於君祿十分之一，大夫居於卿祿四分之一，上士居大夫祿二分之一；次國大夫居卿祿三分之一；小國大夫居卿祿二分之一也。其間《王制》、《周官》與《孟子》雖有不合者，亦於前言其大概也。○注「 獲，得也。一夫一婦，佃田百畝」至「若今之鬥食佐史除吏也」。○正義曰：古者製民之產，以六尺為步，步百為畝，畝百為夫。此耕者之所得，所以一夫受田百畝也。《王制》云：「農夫百畝。百畝之分，上農夫食九人，其次食八人，其次食七人，其次食六人。下農夫食五人。」鄭氏以謂農夫皆受田於公，田肥瘠有五等，收入不同。其說是矣。然孟子言上農夫食九人，上次食八人，中食七人，中次食六人，下食五人。凡三等，又與此異。蓋以《周禮》以一易、再易、不易之地言之，所以有三等。《孟子》、《王制》論所入食人之眾寡，此所以有五等也。《周禮》上地家七人，而孟子言上地、上農夫食九人，上次食八人者，蓋上農夫足以食九人，而其家七人者，亦得以受之，此民所以有餘財。自七人以下，則不得以受上地矣。先王之制祿，諸侯之下士視上農夫，祿足以代其耕，則庶人在官者與下士同祿。其多寡之數，一視五等農夫為差，而班祿亦不外此。"
      },
      {
        "index": 7,
        "text": "萬章問曰：「敢問友？」(問朋友之道也。)孟子曰：「不挾長，不挾貴，不挾兄弟而友。友也者，友其德也，不可以有挾也。(長，年長。貴，貴勢。兄弟，兄弟有富貴者。不挾是乃為友，謂相友以德也。)孟獻子，百乘之家也，有友五人焉：樂正裘、牧仲，其三人則予忘之矣。獻子之與此五人者友也，無獻子之家者也。此五人者亦有獻子之家，則不與之友矣。(獻子，魯卿，孟氏也，有百乘之賦。樂正裘、牧仲其五人者，皆賢人無位者也。此五人者，自有獻子之家富貴，而復有德，不肯與獻子友也。獻子以其富貴下此五人，五人屈禮而就之也。)非惟百乘之家為然也，雖小國之君亦有之。費惠公曰：『吾於子思則師之矣，吾於顏般則友之矣。王順、長息，則事我者也。』(小國之君，若費惠公者也。王順、長息，德不能見師友，故曰事我者也。)非惟小國之君為然也，雖大國之君亦有之。晉平公於亥唐也，入云則入，坐云則坐，食云則食。雖蔬食菜羹，未嘗不飽，蓋不敢不飽也。然終於此而已矣。(大國之君，如晉平公者也。亥唐，晉賢人也，隱居陋巷，晉平公常往造之，亥唐言入，平公乃入，言坐乃坐，言食乃食也。蔬食，糲食也。不敢不飽，敬賢也。終於此，平公但以此禮下之而已。)弗與共天位也，弗與治天職也，弗與食天祿也。士之尊賢者也，非王公尊賢也。(位、職、祿，皆天之所以授賢者，而平公不與亥唐共之，而但卑身下之，是乃匹夫尊賢者之禮耳。王公尊賢，當與共天職矣。)舜尚見帝，帝館甥於貳室，亦饗舜，迭為賓主，是天子而友匹夫也。(尚，上也。舜在畎畝之時，堯友禮之。舜上見堯，堯舍之於貳室。貳室，副宮也。堯亦就享舜之所設，更迭為賓主。禮謂妻父曰外舅，謂我舅者吾謂之甥。堯以女妻舜，故謂舜甥。卒與之天位，是天子而友匹夫也。)用下敬上謂之貴貴，用上敬下謂之尊賢，貴貴尊賢其義一也。」(下敬上，臣恭於君也；上敬下，君禮於臣也：皆禮所尚，故云其義一也。」)"
      },
      {
        "index": 8,
        "text": "疏「萬章問曰」至「其義一也」。○正義曰：此章指言匹夫友賢，下之以德，王公友賢，授之以爵，大聖之行，千載為法者也。「萬章問曰：敢問友」者，是萬章問孟子為朋友之道如何也。「孟子曰」至「挾也」，孟子答之，以謂不挾戴年長，又不挾戴其貴勢，抑又不挾戴其兄弟有富貴者，而友朋友也，是友其德也，以其不可以有挾戴其勢而友之也。「孟獻子，百乘之家也」至「其義一也」，孟子又言孟獻子，魯卿，是有兵車百乘之家者也，有友五人焉，其二人曰樂正裘、牧仲，其三人則我忘其姓名矣。夫獻子之與此五人者，是友也，以此五人無獻子之家富貴也。此五人如亦有獻子之家富貴，則不與獻子為之友矣。無他，以其兩貴不能以相下故也。獻子與之為友，則以貴下賤故也，所謂好人之善而忘己之勢者也。今五人與獻子為友者，亦所謂樂己之道而忘人之勢者也。非惟百乘之家為然也，雖為小國之君亦有如是也。費惠公乃小國之君也，嘗云我於子思則師事之矣，我於顏般則友之矣，王順、長息，則不足為之師友，但事我者也。非惟小國之君為如是也，雖大國之君亦有如是矣。晉平公者乃大國之君也，嘗往於亥唐之家，亥唐言入則入其門，言坐則坐，言食則食，雖蔬食菜羹之薄，亦未嘗不飽也，蓋為不敢不飽也。然終於此以禮下之而已矣，而平公弗能與之共天位也，又弗能與之治天職也，抑又不與食其天祿也。且職、位、祿皆云天者，蓋此三者皆天之所以授於人也。故云國君之位必曰天位，云職必曰天職，云祿則曰天祿耳。言平公以身禮之，是士者之尊賢矣，非所謂王公大人尊賢者也，以其王公大人尊賢，則當與共天位也，不當以身禮下之也。夫舜於往日上見於堯帝，堯乃館舍之於副宮，堯亦就副宮而饗舜所設，更為之賓主，然卒禪其天位，此天子之友其匹夫也。云匹夫者，蓋舜本則耕於曆山，但側微之賤者也，故云匹夫。云甥者，蓋堯為舜之外舅，堯所以謂舜為甥也。且用下敬上，如舜之上見於堯，故欽堯為友，是謂貴其貴；用上敬下，如堯館於貳室，故欽舜而與之為友，是謂尊其賢。貴貴尊賢，禮皆所尚，故曰其義則一而無二也。蓋獻子有五人者，《左傳》趙簡子云「魯孟獻子有鬥臣五人」，豈謂此五人者乎？然亦名字則未之詳。○注「妻父曰外舅」，○正義曰：此蓋案《禮記》而云也。\n卷十下·萬章章句下"
      },
      {
        "index": 9,
        "text": "萬章曰：「敢問交際何心也？」（際，接也。問交接道當執何心為可也。）孟子曰：「恭也。」（當執恭敬為心。）曰：「卻之卻之為不恭，何哉？」（萬章問卻不受尊者禮，謂之不恭，何然也？）曰：「尊者賜之。曰：其所取之者，義乎？不義乎？而後受之，以是為不恭，故弗卻也。」（孟子曰，今尊者賜己，己問其所取此物寧以義乎？得無不義，乃後受之，以是為不恭。故不當問尊者不義而卻之也。）曰：「請無以辭卻之，以心卻之。曰：其取諸民之不義也。而以他辭無受，不可乎？」（萬章曰：請無正以不義之辭卻也，心知其不義，以他辭讓，無受之，不可邪？）曰：「其交也以道，其接也以禮，斯孔子受之矣。」（孟子言其來交求己以道理，其接待己有禮者，若斯，孔子受之矣。蓋言其可受之也。）萬章曰：「今有御人於國門之外者，其交也以道，其饋也以禮，斯可受禦與？」（御人，以兵御人而奪之貨，如是而以禮道來交接己，斯可受乎？）曰：「不可。《康誥》曰：『殺越人於貨，閔不畏死，凡民罔不憝。』是不待教而誅者也。殷受夏，周受殷，所不辭也。於今為烈，如之何其受之？」（孟子曰不可受也。《康誥》、《尚書》篇名，周公戒成王，康叔封。越，於，皆於也。殺於人，取於貨，閔然不知畏死者，憝，殺也，凡民無不得殺之者也。若此之惡，不待君之教命，遭人得討之，三代相傳以此法，不須辭問也，於今為烈，烈，明法。如之何受其饋也。）曰：「今之諸侯取之於民也，猶禦也。苟善其禮際矣，斯君子受之，敢問何說也？」（萬章曰：今之諸侯賦稅於民，不由其道，履畝強求，猶御人也。欲善其禮以接君子，君子欲受之何說也？君子謂孟子也。）曰：「子以為有王者作，將比今之諸侯而誅之乎？其教之不改而後誅之乎？夫謂非其有而取之者，盜也，充類至，義之盡也。孔子之仕於魯也，魯人獵較，孔子亦獵較。獵較猶可，而況受其賜乎？」（孟子謂萬章曰：子以為後如有聖人興作，將比地盡誅今之諸侯乎？將教之，其不改者乃誅之乎？言必教之，誅其不改者也。殷之衰，亦猶周之末。武王不盡誅殷之諸侯，滅國五十而已。知後王者亦不盡誅也。謂非其有而竊取之者為盜。充，滿。至，甚也。滿其類大過至者，但義盡耳，未為盜也。諸侯本當稅民之類者，今大盡耳，亦不可比於禦。孔子隨魯人之獵較。獵較者，田獵相較，奪禽獸得之以祭，時俗所尚，以為吉祥。孔子不違而從之，所以小同於世也。獵較尚猶可為，況受其賜而不可也！）曰：「然則孔子之仕也，非事道與？」（萬章問孔子之仕，非欲事行其道與？）曰：「事道也。」（孟子曰：孔子所仕者，欲事行其道。）「事道奚獵較也？」（萬章曰：孔子欲事道，如何可獵較也？）曰：「孔子先簿正祭器，不以四方之食供簿正。」（孟子曰：孔子仕於衰世，不可卒暴改戾，故以漸正之，先為簿書以正其宗廟祭祀之器，即其舊禮，取備於國中，不以四方珍食供其所簿正之器，度珍食難常有，乏絕則為不敬，故獵較以祭也。）曰：「奚不去也。」（萬章曰：孔子不得行道，何為不去也？）曰：「為之兆也。兆足以行矣，而不行，而後去，是以未嘗有所終三年淹也。（兆，始也。孔子每仕，常為之正本造始，欲以次治之，而不見用，占其事始而退。足以行之矣而君不行也，然後則孔子去矣。終者，竟也。孔子未嘗得竟事一國也三年淹留而不去者也。）孔子有見行可之仕，有際可之仕，有公養之仕。於季桓子，見行可之仕也。於衛靈公，際可之仕也。於衛孝公，公養之仕也。」（行可，冀可行道也。魯卿季桓子秉國之政，孔子仕之，冀可得因之行道也。際，接也。衛靈公接遇孔子以禮，故見之也。衛孝公以國君養賢者之禮養孔子，孔子故留宿以答之也。）"
      },
      {
        "index": 10,
        "text": "疏「萬章問曰」至「公養之仕也」。○正義曰：此章指言聖人憂民，樂行其道，苟善辭命，不忍逆距，不合則去，亦不淹久。蓋仲尼行止之節者也。「萬章問曰：敢問交際何心也」，萬章問孟子，凡交接之際，當執何心而交接也。「孟子曰恭也」，孟子答之曰：但當執恭敬之心也。「曰：卻之卻之為不恭，何哉」，萬章又問孟子，言卻去之、卻去之而不受，是為不恭敬。然也何哉者？是何然也。「曰：尊者賜之，曰其所取之者義乎」至「故弗卻也」，孟子又答之，言尊長賜己，己乃問之曰：其所取此物寧以義取之乎？不以義取之乎？乃方受之，以此是為不恭敬也。但當受之，不當問尊長所取不義，則卻去之也。謂宜受之，故不可卻去也。「曰請無以辭卻之」至「不可乎」，萬章又問曰：如尊長賜己之物，其所取之不義，但請無以直言不義之辭卻之，但以己心卻去而不受，為取民之不義也，然後飾以他辭而不受，不可乎？故以此問。「孟子曰：其交也以道，其接也以禮，斯孔子受之矣」，孟子又答之，曰：其以物來交己以道理，其接待於己亦以禮度，此孔子受之矣。言其如此交接，則可受之也。「萬章曰：今有御人於國門之外」至「斯可以受禦與」，萬章又問曰：假使今有人以兵御人於國門之外者，而奪得其貨物，其來交己也以道理交之，其饋賜己也亦以禮度，如此誠可以受禦奪之物與？「曰不可」至「如之何其受之」，孟子又答之，以為不可受也。且《尚書·康誥》之篇有云，殺於人而取於貨，暋然強暴，為不畏死者，雖凡之眾民，無有不憝惡之也。如此者，是可不待教而後誅殺之者也。言即殺之，更不必待其教命之後也。如若殷受夏之天下，周受殷之天下，所不辭也，無他，以其夏桀、殷紂無道義，當伐之而受其天下也。於今乃竊比聖王之跡，而遂以殺人而受物於人，為之暴烈，如之何可受之？言不可受此之饋也。「曰今之諸侯」至「敢問何也」，萬章又曰：今之諸侯賦稅於民，不以其道，亦如御人而奪貨者也，苟善其禮以交接之，斯君子且受之，敢問何謂也？「曰子以為有王者作」至「而況受其賜乎」，孟子又謂萬章曰：子今以為後如有王者興作，將比今之諸侯無道而盡誅之乎？其待教之，其不改者乃誅之乎？言必待教之不改者也，夫所謂非其所有而取之者，是為盜也。如充取民賦稅之類至大過者，但義之盡耳，亦未為盜者也。故曰：夫所謂非其有而取之者，是為盜也，充類至，義之盡也。然孟子必以此言者，其意蓋謂今之諸侯雖取於民不以義，然而受教之，猶庶幾能省刑罰，薄稅斂，為善政也，此固在所教而不誅，今萬章乃曰今之諸侯猶禦也，殊不知與御人之元惡、不待教而誅者異矣。然則萬章之所問，乃云此者，是其繆也，宜孟子答之此耳。孔子之仕於魯國，魯國之人田獵較奪禽獸，孔子亦田獵較奪其禽獸。然而獵較而孔子猶尚可為，而況受其賜而乃為不可也。言此者，但有道理以交接，則可受而不可辭卻也。「曰：然則孔子之仕也，非事道與」，萬章又問孟子，言如此則是孔子之為仕也，非欲事其道與？「曰事道也」，孟子答之，以為孔子之事是欲行其道也。「事道奚獵較也」，萬章又問曰：孔子既以欲行其道，何以田獵較奪禽獸也。「曰：孔子先簿正祭器，不以四方之食供簿正」，孟子又答之曰：孔子所以獵較者，以其孔子仕於衰世，不可以卒暴更變，故先且即簿書而正宗廟之祭器，既欲正其祭器，又不以四方之珍食供簿正祭器，所以獵較而供簿正耳。然而孔子必以獵較禽獸而供簿正祭器，且不以四方之珍食者，但為四方珍食，難常有之，恐後人無珍食以供之，故又絕其祭之禮，所以如此也。「曰奚不去也」，萬章又問曰：言孔子既仕於衰世，不可卒暴更變以行其道，何為而不去而莫仕也？「曰為之兆也」至「淹也」者，孟子又答之曰：孔子所以不去而且獵較者，以其假為行道之始也。兆，始也。然假獵較為兆，既足以行之矣，而君乃不行之者，孔子然後去之也。如此，是以孔子曆聘，未嘗有於一國得終三年淹留而不去也。是其時君不行孔子之兆故也。如得行其兆，孔子遂大行其道，以輔佐其君，雖留而弗去可也。「孔子有見行可之仕」至「公養之仕也」，孟子又因而言孔子有見行可之仕，有際可之仕，有公養之仕。如於魯卿季桓子再三時受，乃語魯君，為周道遊，往觀終日，怠於政事，子路曰：「夫子可以行矣。」孔子曰：「魯今且郊，如致膰乎大夫，則吾猶可以止。」桓子卒受女樂，又不致膰俎於大夫，孔子遂行宿於魯之南屯地，桓子喟然歎曰：「夫子罪我以群婢故也。凡此是孔子有見行可之仕也，以其見既行之後，乃且歎曰：夫子罪我以群婢故也。孰謂非於季桓子有見行可之仕乎？於衛靈公，是際可之仕也。今按《世家》又云：「衛靈公聞孔子來，喜郊迎，問伐蒲之事。後又問陳於孔子，孔子曰俎豆之事，則嘗聞之矣，軍旅之事，未之學也。」凡此是孔子有際可之仕也，以其接遇孔子，而孔子因言之此，又孰謂非於衛靈公有際可之仕乎？於衛孝公為公養之仕者，《史記》諸家於衛國並無孝公，所謂公養之仕，但言以養賢之禮養孔子也。今按《史記》紀孔子，則亦衛靈公也，據《春秋年表》云：「衛靈公即位三十八年，孔子來，祿之。」又案《孔子世家》云：「孔子適衛，衛靈公問孔子：『居魯得祿幾何？』對曰：『奉粟六萬。』衛人亦致粟六萬。居頃之，或譖孔子，孔子遂去衛。」是則孔子於衛靈公有公養之仕也。如衛孝公，則吾亦未能信，以其無以按據故也。以時推之，則孔子於季桓子受女樂之時，則靈公即位之三十七年也，魯定公十二年也。定公十三年，是衛靈公即位之三十八年也。問陳之時，則即位之四十三年，衛靈公是年卒。後之學者，宜精究之。○注「 《康誥》、《尚書》篇名。周公戒成王，封康叔」。○正義曰：案《尚書》云：成王既伐管叔、蔡叔，以殷餘民封康叔，作《康誥》。孔安國傳云：命康叔之誥。康，圻內國名。叔，封字也。云「殺越人於貨，暋不畏死，凡民罔弗憝」，注云：殺人顛越人，於是以取貨利。暋，強也。自強為惡，而不畏死，人無不惡之者。言當消絕之。釋云：越，於也，於也。○注「諸侯滅國五十」。○正義曰：此蓋據經之文也，已在《滕文公》之篇說焉。○注「魯卿季桓子秉國之政」至「答之」。○正義曰：《左傳》定公五年夏，「季平子卒，桓子嗣立」。杜預云：「季孫斯也。」云「衛孝公養賢者之禮養孔子」，不知何據。"
      },
      {
        "index": 11,
        "text": "孟子曰：「仕非為貧也，而有時乎為貧。娶妻非為養也，而有時乎為養。（仕本為行道濟民也，而有以居貧親老而仕者。娶妻本為繼嗣也，而有以親執釜灶，不擇妻而娶者。）為貧者，辭尊居卑，辭富居貧。（為貧之仕，當讓高顯之位，無求重祿。）辭尊居卑，辭富居貧，惡乎宜乎？抱關擊柝。（辭尊富者，安所宜乎？宜居抱關擊柝監門之職也。柝，門關之木也。擊，椎之也。或曰柝，行夜所擊木也。《傳》曰：「魯擊柝，聞於邾。」）孔子嘗為委吏矣，曰：『會計當而已矣。』嘗為乘田矣，曰：『牛羊茁壯長而已矣。』位卑而言高，罪也。立乎人之本朝而道不行，恥也。」（孔子嘗以貧而祿仕，委吏，主委積倉庾之吏也，不失會計當直其多少而已。乘田，苑囿之吏也，主六畜之芻牧者也，牛羊茁壯肥好長大而已。茁，生長貌也，《詩》云：「彼茁者葭。」位卑不得高言豫朝事，故但稱職而已。立本朝，大道當行，不行為己之恥。是以君子祿仕者，不處大位。）"
      },
      {
        "index": 12,
        "text": "疏「孟子曰」至「恥也」。○正義曰：此章指言國有道則能者處卿相，國無道則聖人居乘田。量時安卑，不受言責，獨善其身者也。「孟子曰：仕非為貧」至「道不行，恥也」，孟子言為仕者，志在欲行其道，以濟生民，非為家貧乏財，故為仕也。然而家貧親老而仕者，亦有時而為貧也。娶妻志在為繼嗣以傳業，非為其欲奉養其己，故娶妻也。然而有以親執釜爨，不擇妻而娶者，是娶妻亦有時乎為養也。然以孟子於此乃言娶妻之謂者，蓋妻亦臣之喻，故因言為仕，而帶言之也。所以於下文不復敘之，而獨繼之以為貧而言也。言為貧者不苟貪，但免朝不食、夕不食、饑餓不能出門戶足矣，高爵非所慕也，故辭其尊而處卑；重祿非所慕也，故辭其富而處貧。凡此者，以其爵有尊、卑，祿有多、寡故然也，以其祿之少者，則又以貧言之，非所謂家貧之貧也。此又知孟子立言之法也。言辭尊而處卑，辭富而居貧，是安所而宜之乎？言抱關擊柝者是也。抱關擊柝之職，乃監門守禦之吏也，擊柝者，所以擊關門之木以警寇也。以其是爵之卑、祿之貧者也，故曰惡乎宜乎，抱關擊柝。又引孔子而證之，言孔子嘗以貧而祿仕，但為委吏，以掌倉庾。又嘗為乘田之吏，以掌苑囿，主芻牧也。為委吏，則曰會計當料量多少斯已矣，未嘗侵官犯分也；為乘田之助吏，則曰牛羊茁壯肥長斯已矣，又未嘗侵官犯分也：是皆但為稱職耳。孟子於此，遂因言之曰：如位處卑，而言在高位者，是罪之極也；如立乎人之朝，而道不得行者，君子之所恥辱也。孔子曰「不在其位，不謀其政」，又曰「邦無道，富且貴焉，恥也」，皆此之謂也。○注「親老而仕」至「娶者」。○正義曰：傳云「任重而道遠者，不擇地而息，家貧親老者，不擇官而仕」，是其意歟。○注「傳曰魯擊柝聞於邾」。○正義曰：已說在敘篇。○注「孔子」至「道也」。○正義曰：案《孔子世家》云：「孔子貧且賤，嘗為委氏吏而料量平，嘗為司職吏而畜息蕃田，是為司空，已而去魯。」是其事也。云「《詩》云：彼茁者葭」，注云：「茁，出也。葭，蘆也。」箋云：「言蘆之始出者。」"
      },
      {
        "index": 13,
        "text": "萬章曰：「士之不托諸侯，何也？」(托，寄也。謂若寄公食祿於所托之國也。)孟子曰：「不敢也。諸侯失國而後托於諸侯，禮也。士之托於諸侯，非禮也。(謂士位輕，本非諸侯敵體，故不敢比失國諸侯得為寄公也。)萬章曰：「君饋之粟，則受之乎？」(士窮而無祿，君饋之粟，則可受之乎？)曰：「受之。」(孟子曰受之也。)「受之何義也？」(萬章曰：受粟何義也？)曰：「君之於氓也，固周之。」(氓，民也。孟子曰：君之於民，固當周其窮乏，況於士乎？)曰：「周之則受，賜之則不受，何也？」(萬章言士窮居周之則受賜之則不受何也。周者，謂周急？貧民之常料也。賜者，謂禮賜橫加也。)曰：「不敢也。」(孟子曰士不敢受賜。)曰：「敢問其不敢何也？」(萬章問何為不敢。)曰：「抱關擊柝者，皆有常職以食於上，無常職而賜於上者，以為不恭也。」(孟子曰：有職事者，可食於上祿。士不仕，自以不任職事而空受賜，為不恭，故不受也。)曰：「君饋之則受之，不識可常繼乎？」(萬章曰：君禮饋賢臣，賢臣受之，不知可繼續而常來致之乎？將當輒更以君命將之也。)曰：「繆公之於子思也，亟問，亟饋鼎肉。子思不悅，於卒也，摽使者出諸大門之外，北面稽首再拜而不受，曰：『今而後知君之犬馬畜伋。』蓋自是台無饋也。(孟子曰：魯繆公時尊禮子思。數問。數饋鼎肉．子思以君命煩，故不悅也。於卒者，末後復來時也。摽，麾也。麾使者出大門之外，再拜叩頭不受，曰今而後知君以犬馬畜伋。伋，子思名也。責君之不優以不煩，而但數與之食物，若養犬馬。台，賤官，主使令者。《傳》曰仆臣台從是之。後台不持饋來，繆公慍也。慍，恨也。)悅賢不能舉，又不能養也，可謂悅賢乎？」(孟子譏繆公之雖欲有悅賢之意，而不能舉用使行其道，又不能優養終竟之，豈可謂悅賢也。)曰：「敢問國君欲養君子，如何斯可謂養矣？」(萬章問國君養賢之法也。)曰：「以君命將之，再拜稽首而受。其後廩人繼粟，庖人繼肉，不以君命將之。子思以為鼎肉使己仆仆爾，亟拜也，非養君子之道也。(將者，行也。孟子曰：始以君命行，禮拜受之。其後倉廩之吏繼其粟，將盡復送，廚宰之人日送其肉，不復以君命者，欲使賢者不答以敬，所以優之也。子思所以非繆公者，以為鼎肉使己數拜故也。仆仆，煩猥貌，謂其不得養君子之道也。)堯之於舜也，使其子九男事之，二女女焉，百官牛羊倉廩備，以養舜於畎畝之中，後舉而加諸上位，故曰王公之尊賢者也。」(堯之於舜如是，是王公尊賢之道也。九男以下，已說於上篇。上位，尊帝位也。)"
      },
      {
        "index": 14,
        "text": "疏「萬章曰」至「尊賢者也」。○正義曰：此章指言知賢之道，舉之為上，養之為次。不舉不養，賢惡肯歸？是以孟子上陳堯、舜之大法，下剌繆公之不弘者也。「萬章曰：士之不托諸侯何也」，萬章問孟子，言士之不寄公食祿於諸侯，是如之何也？「孟子曰：不敢也」至「非禮也」者，孟子答之，以為士之所以不托於諸侯者，以其不敢也，如諸侯失去其國，然後托於諸侯，是禮也；士之托於諸侯，非是禮也。以其諸侯失國，不得繼世，而托食祿於諸侯，則所托之諸侯不敢臣之也，以賓禮之而已，蓋為諸侯，於諸侯有賓道焉。士之於諸侯，則臣道也，有臣之道，故不敢托也，如托於諸侯，則非禮也。「萬章曰：君饋之粟，則受之乎」，萬章又問孟子，士既窮而無祿，如國君饋賜之以粟，則可受之乎？「曰受之」，孟子以為可受之也。「受之何義也」，萬章又問受之是何義也。「曰君之於氓也，固周之」，孟子又答云：君之於民，固當周其窮乏，況為士乎。「曰周之則受，賜之則不受，何也」，萬章又問，謂國君周之則受之也，君所賜則不受，是如之何？「曰不敢也」，孟子又答之，以為是不敢也。「曰敢問其不敢何也」，萬章又以此問之。「曰抱關擊柝者」至「恭也」，孟子又答之曰：抱關擊柝為監門之吏者，是皆有常職事，可以食於君也；如士者，是無常職事，若空見賜於君者，是以為不恭，故不敢受也。以其受與不受，特在義之而已。「曰君饋之則受之，不識可常繼乎」，萬章又問，以謂國君饋之以粟，則可以受之，不知可以常繼續而饋之與。「曰繆公之於子思」至「可謂悅賢者乎」，孟子又答之，言魯繆公尊於子思，數數問之，而又數數饋賜其鼎肉。子思以君命如是之煩，故憤而不喜悅。於卒末後復來饋之時，子思乃麾使者出諸大門之外，鄉北稽首，再拜辭之而不受，曰：至今而後乃知魯君以犬馬畜養其伋也。伋，曾子自稱其名也。蓋自子思如是辭之之後，仆臣台從此不持饋來也。孟子於此，又因而譏繆公既能悅其子思之賢，而不能舉而用之，又不能以祿養之，可謂為能悅賢者乎？言不可為悅賢之君也。「曰敢問國君欲養君子，如何斯可謂養矣」，萬章又問國君今欲養賢，如之何可以謂之養也。「曰以君命將之」至「王公之尊賢者也」，孟子答之，以為始以君命賜行，禮拜而受之，其後倉庾之吏繼其粟，將盡又送饋之，廚宰之人繼送其肉而不絕，又不以君命，欲使賢者不答以敬，以是為優其養。所以非繆公以為鼎肉，使己數數拜而仆仆然也。仆仆即煩猥貌也。如此，是非所以養賢之道也。且堯帝於舜也，乃使九男事之，二女女焉，女者以女嫁人謂之女也。又以百官牛羊倉廩備，以養舜於畎畝側微之中，後能舉用而加諸帝位。如此，則為王公大人所以尊賢者也。孟子引此，適所以譏繆公不能舉用子思，徒使鼎肉有迫子思之煩猥也。抑又所以救時之弊者焉。○注「托，寄也，謂若寄公」。○正義曰：案《禮記·大喪服》云「君之喪未斂為寄公者」是也。○注「九男二女」。更不復說。"
      },
      {
        "index": 15,
        "text": "萬章曰：「敢問不見諸侯，何義也？」(問諸侯聘請而夫子不見之，於義何取也。)孟子曰：「在國曰市井之臣，在野曰草莽之臣，皆謂庶人。庶人不傳質為臣，不敢見於諸侯，禮也。」(在國謂都邑也，民會於市，故曰市井之臣。在野居之，曰草莽之臣。莽亦草也。庶，眾也。庶眾之人，未得為臣。傳，執也。見君之質，執雉之屬也。未為臣，則不敢見之禮也。)萬章曰：「庶人召之役則往役，君欲見之，召之則不往見之，何也？」(庶人召使給役事，則往供役事，君召之見，不月往見，何也？)曰：「往役，義也。往見，不義也。且君之欲見之也，何為也哉？」(孟子曰：庶人法當給役，故往役，義也；庶人非臣也，不當見君，故往見，不義也。且君何為欲見而召之？)曰：「為其多聞也，為其賢也。」(萬章曰：君以是欲見之也。)曰：「為其多聞也，則天子不召師，而況諸侯乎？為其賢也，則吾未聞欲見賢而召之也。(孟子曰：安有召師、召賢之禮，而可往見。)繆公亟見於子思，曰：『古千乘之國以友士，何如？』子思不悅，曰：『古之人有言曰：事之云乎？豈曰友之云乎？』子思之不悅也，豈不曰：『以位，則子君也，我臣也，何敢與君友也？以德，則子事我者也，奚可以與我友？』千乘之君，求與之友而不可得也，而況可召與？(魯繆公欲友子思，子思不悅，而稱曰：古人曰見賢人當事之，豈云友之邪？孟子云：子思所以不悅者，豈不謂臣不可友君，弟子不可友師也。若子思之意，亦不可友，況乎可召之。)齊景公田，招虞人以旌，不至，將殺之。『志士不忘在溝壑，勇士不忘喪其元』，孔子奚取焉？取非其招不往也。」(已說於上篇。)曰：「敢問招虞人何以？」(萬章問招虞人當何用也。)曰：「以皮冠。庶人以旃，士以旂，大夫以旌。(孟子曰：招禮若是。皮冠，弁也。旃，通帛也，因章曰旃。旂，旌有鈴者。旌，注旄首者者。)以大夫之招招虞人，虞人死不敢往。以士之招招庶人，庶人豈敢往哉？況乎以不賢人之招招賢人乎？(以貴者之招招賤人，賤人尚不敢往，況以不賢人之招招賢人乎？不賢之招，是不以禮者也。)欲見賢人而不以其道，猶欲其入而閉之門也。夫義，路也；禮，門也。惟君子能由是路，出入是門也。(欲人之入而閉其門，何得而入乎？閉門如閉禮也。)《詩》云：『周道如厎，其直如矢。君子所履，小人所視。』」(《詩·小雅·大東》之篇。厎，平。矢，直。視，比也。周道平直，君子履直道，小人比而則之。以喻虞人能效君子守死善道也。)萬章曰：「孔子君命召不俟駕而行，然則孔子非與？」(俟，待也。孔子不待駕而應君命也，孔子為之非與？)曰：「孔子當仕，有官職，而以其官召之也。」(孟子言孔子所以不待駕者，孔子當仕位，有官職之事，君以其官名召之，豈得不顛倒。《詩》云：「顛之倒之，自公召之。」不謂賢者無位而君欲召見也。）"
      },
      {
        "index": 16,
        "text": "疏「萬章曰」至「召之也」。○正義曰：此章指言君子之志，誌於行道，不得其禮，亦不苟往。於禮之可，伊尹三聘而後就湯。道之未洽，沮溺耦耕，接輿佯狂，豈可見也？「萬章曰：敢問不見諸侯，何義也」，萬章問孟子所以不見諸侯，其義謂何？「孟子曰：在國曰市井之臣」至「禮也」孟子答之，以謂凡在都邑謂之市井之臣，在郊野謂之草莽之臣，然總而言之，皆謂之眾庶之人。如眾庶之人未得傳質為臣者，故不敢就見於君也，以其無禮也。傳質者，所執其物以見君也。如公執桓圭，侯執信圭，伯執躬圭，子執穀璧，男執蒲璧。又諸侯世子執纁，孤執玄，附庸之君執黃，卿執羔，大夫執雁，士執雉，是所以為贄也。「萬章曰：庶人召之役則往役，君欲見，召之則不往見之，何也」，萬章又問孟子曰：庶人於君，召之給役，則庶人往就其役事，今君欲見，召之乃不往者，是如之何也？萬章見齊王召孟子，孟子不往，所以有是問之。「曰：往役，義也。往見，不義也」，孟子答之曰：庶人往應其役，是其義當往也。以其庶人於君，其法當為之役故也。往而見君者，是不義也，以其庶人非臣也，義不當往見君故也。「且君之欲見之也者，何為也哉」，孟子又以此問萬章，言且國君所欲見之者，何為也哉？「曰：為其多聞也，為其賢也」，萬章答之曰：君之所以欲見之者，是為多聞，又為其賢有德也。「曰為其多聞也」至「而召之也」，孟子又曰：如是為其多聞也者，則雖天子，亦且不召其師，而況諸侯可召而見之乎？如是賢為有其德也，則我未曾聞知有欲見賢者而以召之也。「繆公亟見子思」至「不往也」，孟子又引繆公而證之，言魯繆公數數見於子思，乃曰古者千乘之國君以友其士，何如？子思遂慍而不喜，曰：古之人有言曰：見賢人則當事矣，豈嘗云友之乎？然而子思所以不悅者，其意豈不謂以位推之，則子是為君，尊矣，而我則臣下也，何敢與君為之交友也？以有德論之，則子事我，為子之師也，奚可以與我為友？是則千乘之國君求賢者與之為友，而尚且不可得也，而況諸侯於今可召賢者而見之乎？「齊景公」至「不往也」，說於上篇矣，此更不云。「曰敢問招虞人何以」，萬章見孟子言齊景公招虞人之事，遂因問之，曰：招虞人當用何物而招之。「曰以皮冠，庶人以旃」至「賢人乎」，孟子以答之，曰招虞人當以皮弁而招之也，庶人則以通帛招之，士以旂，大夫以旌，如以大夫之旌招虞人，虞人雖死亦且不敢往應其招也，以其士之旂而招庶人，庶人豈敢往而應之哉？而況以不賢之招而招賢人乎。不賢之招，即不以禮之謂也。「欲見賢人而不以道」至「小人所視」，孟子又言今之諸侯欲見賢人而不以其道，是若欲人入其門而反閉其門也，如此，尚何可得而見之乎？夫義是若路也，禮若門也，惟君子之人能由行此義之路，出入此禮之門。上今乃反塞其義路，而閉其禮門，使君子何由而出入哉！此孟子亦即此謂今之諸侯欲見賢人，而乃欲召之，則賢尚可得而見邪？而《小雅·大東》之詩，有云周道平直如砥之平箭之直也，君子亦所常履行此平直之道，而為小人所常視而則法之矣。然以此證之者，蓋謂賢人所以不往見於諸侯者，是所守以義，而為眾人所矜式耳。「萬章曰：孔子君命召不俟駕而行，然則孔子非與？」萬章又問孟子，以謂孔子常於君命召，則不敢坐待駕而後行。如此，則孔子誠為非與？「曰：孔子當仕，有官職，而以其官召之也」，孟子又答之曰：孔子所以不俟駕而行者，以其當於為仕有官職，而國君以其官而召之也，豈得為非耶。○注「質，執雉之屬」。○正義曰：己說於前矣。○注「孟子曰」至「首者」。○正義曰：案《士冠禮》注云：「皮弁以白鹿為之象，舊《禮圖》云：以鹿皮淺毛黃白者為之，高尺二寸。今虞人以皮弁者，皮弁以田故也。」又案《周禮·司常職》云：「交龍為旂，通帛為旃，析羽為旌。」鄭注云「通帛謂大赤，從周，正色，無飾，析羽，皆五采係之於旂旌之上，所謂注旄於首」是也。○注「《詩·小雅》」至「善道也」。○正義曰：此《詩》蓋剌亂之詩也。譚國在東，其大夫作是詩，故云《大東》。注云：「如砥貢財，予均也；如矢賞罰，不偏也。」言君子皆法效，履而行之，其如砥矢之平直，小人又皆視之，共之無怨也。○注「孟子言孔子所以不待駕」至「豈可見也」。○正義曰：《語》云君命召，不俟駕而行。是時孔子為中都宰，以其有官職也。《詩》云「顛之倒之，自公召之」，此乃《國風·東方未明》之章文也。箋云：「群臣顛倒衣裳而朝，人又從君所來而召之也。」云「伊尹三聘而後就湯」，孟子云湯三使往聘之，是其文也。云「沮溺耦耕，接輿佯狂」，按《論語》云：「長沮、桀溺耦而耕。」鄭注云：「長沮、桀溺，隱者也。耜廣五寸，二耜為耦。」又云：「楚狂接輿歌而過孔子曰：鳳兮鳳兮。」蓋楚狂接輿，是楚人，姓陸，名通，字接輿也。昭王時政令無常，乃被髮佯狂，不仕，時人謂之楚狂也。趙注引而證其解。"
      },
      {
        "index": 17,
        "text": "孟子謂萬章曰：「一鄉之善士，斯友一鄉之善士。一國之善士，斯友一國之善士。天下之善士，斯友天下之善士。(鄉，鄉人之善者。國，一國之善者。天下四海之內，各以大小來相友，自為疇匹也。)以友天下之善士為未足，又尚論古之人。頌其詩，讀其書，不知其人可乎？是以論其世也，是尚友也。」(好善者以天下之善士為未足極其善道也。尚，上也。乃復上論古之人，頌其詩。詩歌國近故曰頌。讀其書者，猶恐未知古人高下，故論其世以別之也。在三皇之世為上，在五帝之世為次，在三王之世為下，是為好上友之人也。）"
      },
      {
        "index": 18,
        "text": "疏「孟子」至「尚友也」。○正義曰：此章指言好高慕遠，君子之道，雖各有倫，樂其崇茂，是以仲尼曰「毋友不如己者」，高山仰止，景行行止。「孟子謂萬章曰」至「是尚友也」，孟子謂萬章，言一鄉之中有其善者，所友斯亦一鄉之善士者也。一國之中有善士，所友者亦一國之善士者也。天下於四海之內，有其善士者，所友亦以天下之善士者也。如友天下之善士者為未足以極其善道，則又上論古之人，而頌歌其詩，看讀其書，如此，不知其如是之人可以友也乎？然猶未知其人之可友也，抑又當論其人所居之世如何耳？能以此，乃是尚友之道也。孟子所以謂之以此者，蓋欲教當時之人尚友也。孔子云「無友不如己者」，與其《詩》云「高山仰止，景行行止」，亦其意與。"
      },
      {
        "index": 19,
        "text": "齊宣王問卿。孟子曰：「王何卿之問也？」(王問何卿也。)王曰：「卿不同乎？」曰：「不同。有貴戚之卿，有異姓之卿。」(孟子曰：「卿不同，貴戚之卿謂內外親族也，異姓之卿謂有德命為王卿也。)王曰：「請問貴戚之卿！」(問貴戚之卿如何。)曰：「君有大過則諫，反覆之而不聽，則易位。」(孟子曰：貴戚之卿，反覆諫君，君不聽，則欲易君之位，更立親戚之貴者。)王勃然變乎色。(王聞此言，慍怒而驚懼，故勃然變色。)曰：「王勿異也。王問臣，臣不敢不以正對。」(孟子曰：王勿怪也。王問臣，臣不敢不以其正義對。)王色定，然後請問異姓之卿。(王意解，顏色定，復問異姓之卿如之何也。)曰：「君有過則諫，反覆之而不聽，則去。」(孟子言異姓之卿諫君不從三而待放，遂不聽之，則去而之他國也。）"
      },
      {
        "index": 20,
        "text": "疏「齊宣」至「則去」。○正義曰：此章指言國須賢臣，必擇忠良，親近貴戚，或遭殃禍。伊發有莘，為殷興道，故云成湯立賢無方也。「齊宣王問卿」，是齊王問孟子為卿者如之何也。「孟子曰：王何卿之問」，孟子答之，以謂王問何卿也。「王曰：卿不同乎」，宣王見孟子以為問何卿，故問之曰：然是卿有不同而異之乎？「曰不同，有貴戚之卿，有異姓之卿」，孟子又答之，曰卿不同也，以其有貴戚內外親族之卿，有異姓有貴之卿也。「王曰：請問貴戚之卿」，宣王又問貴戚之卿是如之何也。曰：君有過謬則諫諍，以至反覆數諫，君不聽從，則欲更易君位，更立其君者也。「王勃然變乎色」，宣王聞此言，遂憤而驚恐，乃勃然變乎顏色。「曰：王勿異也，王問臣，臣不敢不以正對」，孟子又曰：王勿怪異我之言也，王之所以問臣，臣不敢不以正義對王也。「王色定，然後請問異姓之卿」，宣王見孟子此言，顏色遂解，而心且安定，故無驚恐，然後又問其異姓之卿是如之何。「曰：君有過則諫，反覆之而不聽，則去」，孟子又答之曰：國君有過謬則諫諍之，以至反覆數諫，而不聽從，則去而之他國者是也。如紂之無道，微子、比幹諫之而不聽，一則雖為之見剖，一則抱祭器而從周。伊尹發於有莘之野，而為殷湯興治天下，蓋亦本湯立賢無方故也，宜孟子以是而告齊王。"
      }
    ]
  }
}
