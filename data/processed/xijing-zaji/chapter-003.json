{
  "chapterNumber": 3,
  "title": "卷三",
  "sourceContent": {
    "paragraphs": [
      {
        "index": 1,
        "text": "六三、籙術制蛇御虎"
      },
      {
        "index": 2,
        "text": "余所知有鞠道龍善為幻術，向余說古時事：有東海人黃公，少時為術，能制龍御虎，佩赤金刀，以絳繒束髮，立興雲霧，坐成山河。及衰老，氣力羸憊，飲酒過度，不能復行其術。秦末，有白虎見於東海，黃公乃以赤刀往厭之。術既不行，遂為虎所殺。三輔人俗用以為戲，漢帝亦取以為角抵之戲焉。"
      },
      {
        "index": 3,
        "text": "六四、淮南與方士俱去"
      },
      {
        "index": 4,
        "text": "又說：淮南王好方士，方士皆以術見，遂有畫地成江河，撮土為山巖，噓吸為寒暑，噴嗽為雨霧。王亦卒與諸方士俱去。"
      },
      {
        "index": 5,
        "text": "六五、揚子雲載輶軒作《方言》"
      },
      {
        "index": 6,
        "text": "揚子雲好事，常懷鉛提槧，從諸計吏，訪殊方絕域四方之語，以為裨補《輶軒》所載，亦洪意也。"
      },
      {
        "index": 7,
        "text": "六六、鄧通錢文侔天子"
      },
      {
        "index": 8,
        "text": "文帝時，鄧通得賜蜀銅山，聽得鑄錢，文字肉好，皆與天子錢同，故富侔人主。時吳王亦有銅山鑄錢，故有吳錢，微重，文字肉好，與漢錢不異。"
      },
      {
        "index": 9,
        "text": "六七、儉葬反奢"
      },
      {
        "index": 10,
        "text": "楊貴字王孫，京兆人也。生時厚自奉養，死卒裸葬於終南山。其子孫掘土鑿石，深七尺而下屍，上復蓋之以石，欲儉而反奢也。"
      },
      {
        "index": 11,
        "text": "六八、介子棄觚"
      },
      {
        "index": 12,
        "text": "傅介子年十四，好學書，嘗棄觚而歎曰：「大丈夫當立功絕域，何能坐事散儒！」後卒斬匈奴使者，還拜中郎。復斬樓蘭王首，封義陽侯。"
      },
      {
        "index": 13,
        "text": "六九、曹敞收葬"
      },
      {
        "index": 14,
        "text": "余少時，聞平陵曹敞在吳章門下，往往好斥人過，或以為輕薄，世人皆以為然。章後為王莽所殺，人無有或敢收葬者。弟子皆更易姓名，以從他師。敞時為司徒掾，獨稱吳門弟子，收葬其屍，方知亮直者不見容於冗輩中矣。平陵人生為立碑於吳章墓側，在龍首山南幕嶺上。"
      },
      {
        "index": 15,
        "text": "七十、文帝思賢館"
      },
      {
        "index": 16,
        "text": "文帝為太子，立思賢苑以招賓客。苑中有堂隍六所。客館皆廣廡高軒，屏風幃褥甚麗。"
      },
      {
        "index": 17,
        "text": "七一、廣陵死力"
      },
      {
        "index": 18,
        "text": "廣陵王胥有勇力，常於別囿學格熊。後遂能空手搏之，莫不絕脰。後為獸所傷，陷腦而死。"
      },
      {
        "index": 19,
        "text": "七二、辨《爾雅》"
      },
      {
        "index": 20,
        "text": "郭威字文偉，茂陵人也。好讀書，以謂《爾雅》周公所制，而《爾雅》有「張仲孝友」，張仲，宣王時人，非周公之制明矣。余嘗以問揚子雲，子雲曰：「孔子門徒游、夏之儔所記，以解釋六藝者也。」家君以為：「《外戚傳》稱『史佚教其子以《爾雅》』，《爾雅》，小學也。」又《記》言：「孔子教魯哀公學《爾雅》。」《爾雅》之出遠矣。舊傳學者，皆云周公所制也。「張仲孝友」之類，後人所足耳。"
      },
      {
        "index": 21,
        "text": "七三、袁廣漢園林之侈"
      },
      {
        "index": 22,
        "text": "茂陵富人袁廣漢，藏鏹巨萬，家僮八九百人。於北邙山下築園，東西四里，南北五里，激流水注其內。構石為山，高十餘丈，連延數里。養白鸚鵡、紫鴛鴛、氂牛、青兕，奇獸怪禽，委積其間。積沙為洲嶼，激水為波潮，其中致江鷗海鶴、孕雛產鷇，延漫林池。奇樹異草，靡不具植。屋皆徘徊連屬，重閣修廊，行之，移晷不能徧也。廣漢後有罪誅，沒入官園，鳥獸草木，皆移植上林苑中。"
      },
      {
        "index": 23,
        "text": "七四、五柞宮石騏驎"
      },
      {
        "index": 24,
        "text": "五柞宮有五柞樹，皆連三抱，上枝蔭覆數十畝。其宮西有青梧觀，觀前有三梧桐樹。樹下有石騏驎二枚，刊其脅為文字，是秦始皇驪山墓上物也。頭高一丈三尺。東邊者前左腳折，折處有赤如血。父老謂其有神，皆含血屬筋焉。"
      },
      {
        "index": 25,
        "text": "七五、咸陽宮異物"
      },
      {
        "index": 26,
        "text": "高祖初入咸陽宮，周行庫府，金玉珍寶，不可稱言。其尤驚異者，有青玉五枝燈，高七尺五寸。作蟠螭，以口銜燈，燈燃，鱗甲皆動，煥炳若列星而盈室焉。復鑄銅人十二枚，坐皆高三尺，列於一筵上，琴筑笙竽，各有所執，皆綴花采，儼若生人。筵下有二銅管，上口高數尺，出筵後。其一管空，一管內有繩，大如指，使一人吹空管，一人紐繩，則眾樂皆作，與真樂不異焉。有琴長六尺，安十三絃，二十六徽，皆用七寶飾之，銘曰「璠璵之樂」。玉管長二尺三寸，二十六孔，吹之則見車馬山林，隱轔相次，吹息亦不復見，銘曰「昭華之琯」。有方鏡，廣四尺，高五尺九寸，表裏有明，人直來照之，影則倒見。以手捫心而來，則見腸胃五臟，歷然無硋。人有疾病在內，則掩心而照之，則知病之所在。又女子有邪心，則膽張心動。秦始皇常以照宮人，膽張心動者則殺之。高祖悉封閉以待項羽，羽併將以東，後不知所在。"
      },
      {
        "index": 27,
        "text": "七六、鮫魚　荔枝"
      },
      {
        "index": 28,
        "text": "尉佗獻高祖鮫魚、荔枝，高祖報以蒲桃錦四匹。"
      },
      {
        "index": 29,
        "text": "七七、戚夫人侍兒言宮中樂事"
      },
      {
        "index": 30,
        "text": "戚夫人侍兒賈佩蘭，後出為扶風人段儒妻。說在宮內時，見戚夫人侍高帝，嘗以趙王如意為言，而高祖思之，幾半日不言，歎息悽愴，而未知其術，輒使夫人擊筑，高祖歌《大風詩》以和之。又說在宮內時，嘗以絃管歌舞相歡娛，競為妖服，以趣良時。十月十五日，共入靈女廟，以豚黍樂神，吹笛擊筑，歌《上靈》之曲。既而相與連臂，踏地為節，歌《赤鳳凰來》。至七月七日，臨百子池，作于闐樂。樂畢，以五色縷相羈，謂為相連愛。八月四日，出雕房北戶，竹下圍棋，勝者終年有福，負者終年疾病，取絲縷，就北辰星求長命乃免。九月九日，佩茱萸，食蓬餌，飲菊華酒，令人長壽。菊華舒時，并採莖葉，雜黍米釀之，至來年九月九日始熟，就飲焉，故謂之菊華酒。正月上辰，出池邊盥濯，食蓬餌，以祓妖邪。三月上巳，張樂於流水。如此終歲焉。戚夫人死，侍兒皆復為民妻也。"
      },
      {
        "index": 31,
        "text": "七八、何武葬北邙"
      },
      {
        "index": 32,
        "text": "何武葬北邙山薄龍坂，王嘉冢東北一里。"
      },
      {
        "index": 33,
        "text": "七九、生作葬文"
      },
      {
        "index": 34,
        "text": "杜子夏葬長安北四里，臨終作文曰：「魏郡杜鄴，立志忠欵，犬馬未陳，奄先草露。骨肉歸於后土，氣魂無所不之。何必故丘，然後即化。封於長安北郭，此焉宴息。」及死，命刊石，埋於墓側。墓前種松柏樹五株，至今茂盛。"
      },
      {
        "index": 35,
        "text": "八十、淮南《鴻烈》"
      },
      {
        "index": 36,
        "text": "淮南王安著《鴻烈》二十一篇。鴻，大也；烈，明也；言大明禮教。號為《淮南子》，一曰《劉安子》。自云「字中皆挾風霜」，揚子雲以為一出一入。"
      },
      {
        "index": 37,
        "text": "八一、《公孫子》"
      },
      {
        "index": 38,
        "text": "公孫弘著《公孫子》，言刑名事，亦謂字值百金。"
      },
      {
        "index": 39,
        "text": "八二、長卿賦有天才"
      },
      {
        "index": 40,
        "text": "司馬長卿賦，時人皆稱典而麗，雖詩人之作，不能加也。揚子雲曰：「長卿賦不似從人間來，其神化所至邪？」子雲學相如為賦而弗逮，故雅服焉。"
      },
      {
        "index": 41,
        "text": "八三、賦假相如"
      },
      {
        "index": 42,
        "text": "長安有慶虬之，亦善為賦，嘗為《清思賦》，時人不之貴也，乃託以相如所作，遂大見重於世。"
      },
      {
        "index": 43,
        "text": "八四、《大人賦》"
      },
      {
        "index": 44,
        "text": "相如將獻賦，未知所為。夢一黃衣翁謂之曰：「可為《大人賦》。」遂作《大人賦》，言神仙之事以獻之，賜錦四匹。"
      },
      {
        "index": 45,
        "text": "八五、《白頭吟》"
      },
      {
        "index": 46,
        "text": "相如將聘茂陵人女為妾，卓文君作《白頭吟》以自絕，相如乃止。"
      },
      {
        "index": 47,
        "text": "八六、樊噲問瑞應"
      },
      {
        "index": 48,
        "text": "樊將軍噲問陸賈曰：「自古人君皆云受命於天，云有瑞應，豈有是乎？」賈應之曰：「有之。夫目瞤得酒食，燈火華得錢財，乾鵲噪而行人至，蜘蛛集而百事喜。小既有徵，大亦宜然。故目瞤則咒之，火華則拜之，乾鵲噪則餧之，蜘蛛集則放之。況天下大寶，人君重位，非天命何以得之哉？瑞者，寶也，信也。天以寶為信，應人之德，故曰瑞應。無天命，無寶信，不可以力取也。」"
      },
      {
        "index": 49,
        "text": "八七、霍妻雙生"
      },
      {
        "index": 50,
        "text": "霍將軍妻一產二子，疑所為兄弟。或曰：「前生者為兄，後生者為弟。今雖俱日，亦宜以先生為兄。」或曰：「居上者宜為兄，居下宜為弟。居下者前生，今宜以前生為弟。」時霍光聞之，曰：「昔殷王祖甲一產二子，曰嚚，曰良。以卯日生嚚，以巳日生良，則以嚚為兄，以良為弟。若以在上者為兄，嚚亦當為弟。昔許釐莊公一產二女，曰妖，曰茂。楚大夫唐勒一產二子，一男一女，男曰貞夫，女曰瓊華。皆以先生為長。近代鄭昌時、文長蒨並生二男，滕公一生二女，李黎生一男一女，並以前生者為長。」霍氏亦以前生為兄焉。"
      },
      {
        "index": 51,
        "text": "八八、文章遲速"
      },
      {
        "index": 52,
        "text": "枚臯文章敏疾，長卿制作淹遲，皆盡一時之譽。而長卿首尾溫麗，枚臯時有累句，故知疾行無善迹矣。揚子雲曰：「軍旅之際，戎馬之間，飛書馳檄，用枚臯；廊廟之下，朝廷之中，高文典冊，用相如。」"
      }
    ]
  }
}