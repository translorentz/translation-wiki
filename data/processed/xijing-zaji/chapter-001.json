{
  "chapterNumber": 1,
  "title": "卷一",
  "sourceContent": {
    "paragraphs": [
      {
        "index": 1,
        "text": "一、蕭何營未央宮"
      },
      {
        "index": 2,
        "text": "漢高帝七年，蕭相國營未央宮，因龍首山制前殿，建北闕。未央宮周迴二十二里九十五步五尺，街道周迴七十里。臺殿四十三，其三十二在外，其十一在後。宮池十三，山六，池一、山一亦在後。宮門闥凡九十五。"
      },
      {
        "index": 3,
        "text": "二、昆明池養魚"
      },
      {
        "index": 4,
        "text": "武帝作昆明池，欲伐昆明夷，教習水戰。因而於上游戲養魚，魚給諸陵廟祭祀，餘付長安市賣之。池周迴四十里。"
      },
      {
        "index": 5,
        "text": "三、八月飲酎"
      },
      {
        "index": 6,
        "text": "漢制：宗廟八月飲酎，用九醞太牢，皇帝侍祠。以正月旦作酒，八月成，名曰酎，一曰九醞，一名醇酎。"
      },
      {
        "index": 7,
        "text": "四、止雨如禱雨"
      },
      {
        "index": 8,
        "text": "京師大水，祭山川以止雨。丞相、御史、二千石禱祠，如求雨法。"
      },
      {
        "index": 9,
        "text": "五、天子筆"
      },
      {
        "index": 10,
        "text": "天子筆管，以錯寶為跗，毛皆以秋兔之毫，官師路扈為之。以雜寶為匣，廁以玉璧、翠羽，皆直百金。"
      },
      {
        "index": 11,
        "text": "六、几被以錦"
      },
      {
        "index": 12,
        "text": "漢制：天子玉几，冬則加綈錦其上，謂之綈几。以象牙為火籠，籠上皆散華文，後宮則五色綾文。以酒為書滴，取其不冰；以玉為硯，亦取其不冰。夏設羽扇，冬設繒扇。公侯皆以竹木為几，冬則以細罽為橐以憑之，不得加綈錦。"
      },
      {
        "index": 13,
        "text": "七、吉光裘"
      },
      {
        "index": 14,
        "text": "武帝時，西域獻吉光裘，入水不濡。上時服此裘以聽朝。"
      },
      {
        "index": 15,
        "text": "八、戚夫人歌舞"
      },
      {
        "index": 16,
        "text": "高帝戚夫人善鼓瑟擊筑。帝常擁夫人倚瑟而絃歌，畢，每泣下流漣。夫人善為翹袖折腰之舞，歌《出塞》、《入塞》、《望歸》之曲，侍婦數百皆習之。後宮齊首高唱，聲入雲霄。"
      },
      {
        "index": 17,
        "text": "九、彄環"
      },
      {
        "index": 18,
        "text": "戚姬以百鍊金為彄環，照見指骨。上惡之，以賜侍兒鳴玉、耀光等，各四枚。"
      },
      {
        "index": 19,
        "text": "一十、魚藻宮"
      },
      {
        "index": 20,
        "text": "趙王如意年幼，未能親外傅。戚姬使舊趙王內傅趙媼傅之，號其室曰養德宮，後改為魚藻宮。"
      },
      {
        "index": 21,
        "text": "一一、縊殺如意"
      },
      {
        "index": 22,
        "text": "惠帝嘗與趙王同寢處，呂后殺之而未得。後帝早獵，王不能夙興，呂后命力士於被中縊殺之。及死，呂后不之信。以綠囊盛之，載以小軿車，入見，乃厚賜力士。力士是東郭門外官奴。帝後知，腰斬之，后不知也。"
      },
      {
        "index": 23,
        "text": "一二、樂遊苑"
      },
      {
        "index": 24,
        "text": "樂遊苑自生玫瑰樹，樹下多苜蓿。苜蓿一名懷風，時人或謂之光風。風在其間，常蕭蕭然，日照其花，有光采，故名苜蓿為懷風。茂陵人謂之連枝草。"
      },
      {
        "index": 25,
        "text": "一三、太液池"
      },
      {
        "index": 26,
        "text": "太液池邊皆是彫胡、紫蘀、綠節之類。菰之有米者，長安人謂之彫胡；葭蘆之未解葉者，謂之紫蘀；菰之有首者，謂之綠節。其間鳧雛、雁子布滿充積，又多紫龜、綠鼈。池邊多平沙，沙上鵜鶘、鷓鴣、鵁鶄、鴻鶂，動輒成羣。"
      },
      {
        "index": 27,
        "text": "一四、終南山華蓋樹"
      },
      {
        "index": 28,
        "text": "終南山多離合草，葉似江蘺而紅綠相雜。莖皆紫色，氣如蘿勒。有樹直上百尺，無枝。上結叢條如車蓋，葉一青一赤，望之班駮如錦繡。長安謂之丹青樹，亦云華蓋樹，亦生熊耳山。"
      },
      {
        "index": 29,
        "text": "一五、劍光射人"
      },
      {
        "index": 30,
        "text": "漢帝相傳以秦王子嬰所奉白玉璽、高祖斬白蛇劍。劍上有七采珠、九華玉以為飾，雜廁五色琉璃為劍匣。劍在室中，光景猶照於外，與挺劍不殊。十二年一加磨瑩，刃上常若霜雪。開匣拔鞘，輒有風氣，光彩射人。"
      },
      {
        "index": 31,
        "text": "一六、七夕穿針開襟樓"
      },
      {
        "index": 32,
        "text": "漢綵女常以七月七日穿七孔針於開襟樓，俱以習之。"
      },
      {
        "index": 33,
        "text": "一七、身毒國寶鏡"
      },
      {
        "index": 34,
        "text": "宣帝被收繫郡邸獄，臂上猶帶史良娣合采婉轉絲繩，繫身毒國寶鏡一枚，大於八銖錢。舊傳此鏡見妖魅，得佩之者為天神所福，故宣帝從危獲濟。及即大位，每持此鏡，感咽移辰。常以琥珀笥盛之，緘以戚里織成錦，一曰斜文錦。帝崩，不知所在。"
      },
      {
        "index": 35,
        "text": "一八、霍顯為淳于衍起第贈金"
      },
      {
        "index": 36,
        "text": "霍光妻遺淳于衍蒲桃錦二十四匹、散花綾二十五匹。綾出鉅鹿陳寶光家，寶光妻傳其法。霍顯召入其第，使作之。機用一百二十鑷，六十日成一匹，匹直萬錢。又與走珠一琲，綠綾百端，錢百萬，黃金百兩，為起第宅，奴婢不可勝數。衍猶怨曰：「吾為爾成何功，而報我若是哉！」"
      },
      {
        "index": 37,
        "text": "一九、旌旗飛天墮井"
      },
      {
        "index": 38,
        "text": "濟北王興居反，始舉兵，大風從東來，直吹其旌旗，飛上天入雲，而墮城西井中。馬皆悲鳴不進。左右李廓等諫，不聽。後卒自殺。"
      },
      {
        "index": 39,
        "text": "二十、弘成子文石"
      },
      {
        "index": 40,
        "text": "五鹿充宗受學於弘成子。成子少時，嘗有人過之，授以文石，大如燕卵。成子吞之，遂大明悟，為天下通儒。成子後病，吐出此石，以授充宗，充宗又為碩學也。"
      },
      {
        "index": 41,
        "text": "二一、黃鵠歌"
      },
      {
        "index": 42,
        "text": "始元元年，黃鵠下太液池。上為歌曰：「黃鵠飛兮下建章，羽肅肅兮行蹌蹌，金為衣兮菊為裳。唼喋荷荇，出入蒹葭，自顧菲薄，愧爾嘉祥。」"
      },
      {
        "index": 43,
        "text": "二二、送葬用珠襦玉匣"
      },
      {
        "index": 44,
        "text": "漢帝送死，皆珠襦玉匣。匣形如鎧甲，連以金縷。武帝匣上皆鏤為蛟、龍、鸞、鳳、龜、麟之象，世謂為蛟龍玉匣。"
      },
      {
        "index": 45,
        "text": "二三、三雲殿"
      },
      {
        "index": 46,
        "text": "成帝設雲帳、雲幄、雲幕於甘泉紫殿，世謂三雲殿。"
      },
      {
        "index": 47,
        "text": "二四、掖庭"
      },
      {
        "index": 48,
        "text": "漢掖庭有月影臺、雲光殿、九華殿、鳴鸞殿、開襟閣、臨池觀，不在簿籍，皆繁華窈窕之所棲宿焉。"
      },
      {
        "index": 49,
        "text": "二五、昭陽殿"
      },
      {
        "index": 50,
        "text": "趙飛燕女弟居昭陽殿，中庭彤朱，而殿上丹漆，砌皆銅沓，黃金塗，白玉階，壁帶往往為黃金釭，含藍田璧，明珠、翠羽飾之。上設九金龍，皆銜九子金鈴，五色流蘇。帶以綠文紫綬，金銀花鑷。每好風日，幡旄光影，照耀一殿，鈴鑷之聲，驚動左右。中設木畫屏風，文如蜘蛛絲縷，玉几玉牀，白象牙簟，綠熊席。席毛長二尺餘，人眠而擁毛自蔽，望之不能見，坐則沒膝，其中雜熏諸香，一坐此席，餘香百日不歇。有四玉鎮，皆達照，無瑕缺。窗扉多是綠琉璃，亦皆達照，毛髮不得藏焉。椽桷皆刻作龍蛇，縈繞其間，鱗甲分明，見者莫不兢慄。匠人丁緩、李菊，巧為天下第一。締構既成，向其姊子樊延年說之，而外人稀知，莫能傳者。"
      },
      {
        "index": 51,
        "text": "二六、珊瑚高丈二"
      },
      {
        "index": 52,
        "text": "積草池中有珊瑚樹，高一丈二尺，一本三柯，上有四百六十二條。是南越王趙佗所獻，號為烽火樹。至夜，光景常欲燃。"
      },
      {
        "index": 53,
        "text": "二七、玉魚動蕩"
      },
      {
        "index": 54,
        "text": "昆明池刻玉石為鯨魚，每至雷雨，魚常鳴吼，鬐尾皆動。漢世祭之以祈雨，往往有驗。"
      },
      {
        "index": 55,
        "text": "二八、上林名果異木"
      },
      {
        "index": 56,
        "text": "初修上林苑，羣臣遠方，各獻名果異樹，亦有製為美名，以標奇麗者。梨十：紫梨、青梨、芳梨、大谷梨、細葉梨、縹葉梨、金葉梨、瀚海梨、東王梨、紫條梨。棗七：弱枝棗、玉門棗、棠棗、青華棗、梬棗、赤心棗、西王母棗、栗四：侯栗、榛栗、瑰栗、嶧陽栗。桃十：秦桃、榹桃、緗核桃、金城桃、綺葉桃、紫文桃、霜下桃、胡桃、櫻桃、含桃。李十五：紫李、綠李、朱李、黃李、青綺李、青房李、同心李、車下李、含枝李、金枝李、顏淵李、羌李、燕李、蠻李、侯李。柰三：白柰、紫柰、綠柰。查三：蠻查、羌查、猴查。椑三：青椑、赤葉椑、烏椑。棠四：赤棠、白棠、青棠、沙棠。梅七：朱梅、紫葉梅、紫華梅、同心梅、麗枝梅、燕梅、猴梅。杏二：文杏、蓬萊杏。桐三：椅桐、梧桐、荊桐。林檎十株，枇杷十株，橙十株，安石榴十株，楟十株，白銀樹十株，黃銀樹十株，槐六百四十株，千年長生樹十株，萬年長生樹十株，扶老木十株，守宮槐十株，金明樹二十株，搖風樹十株，鳴風樹十株，琉璃樹十株，池離樹十株，離婁樹十株，柟四株，樅七株，白俞𣖑、𣖑杜、𣖑桂、蜀漆樹十株，栝十株，楔四株，楓四株。"
      },
      {
        "index": 57,
        "text": "余就上林令虞淵得朝臣所上木名二千餘種。隣人石瓊就余求借，一皆遺棄。今以所記憶，列於篇右。"
      },
      {
        "index": 58,
        "text": "二九、常滿燈　被中香爐"
      },
      {
        "index": 59,
        "text": "長安巧匠丁緩者，為常滿燈，七龍五鳳，雜以芙蓉蓮藕之奇。又作臥褥香鑪，一名被中香鑪。本出房風，其法後絕，至緩始更為之。為機環，轉運四周，而鑪體常平，可置之被褥，故以為名。又作九層博山香鑪，鏤為奇禽怪獸，窮諸靈異，皆自然運動。又作七輪扇，連七輪，大皆徑丈，相連續，一人運之，滿堂寒顫。"
      },
      {
        "index": 60,
        "text": "三十、飛燕昭儀贈遺之侈"
      },
      {
        "index": 61,
        "text": "趙飛燕為皇后，其女弟在昭陽殿遺飛燕書曰：「今日嘉辰，貴姊懋膺洪冊，謹上襚三十五條，以陳踊躍之心：金華紫輪帽，金華紫輪面衣，織成上襦，織成下裳，五色文綬，鴛鴦襦，鴛鴦被，鴛鴦褥，金錯繡襠，七寶綦履，五色文玉環，同心七寶釵，黃金步搖，合歡圓璫，琥珀枕，龜文枕，珊瑚玦，馬腦彄，雲母扇，孔雀扇，翠羽扇，九華扇，五明扇，雲母屏風，琉璃屏風，五層金博山香鑪，迴風扇，椰葉席，同心梅，含枝李，青木香，沈水香，香螺巵，九真雄麝香，七枝燈。」"
      },
      {
        "index": 62,
        "text": "三一、寵擅後宮"
      },
      {
        "index": 63,
        "text": "趙后體輕腰弱，善行步進退，女弟昭儀不能及也。但昭儀弱骨豐肌，尤工笑語。二人並色如紅玉，為當時第一，皆擅寵後宮。"
      }
    ]
  }
}