{
  "chapterNumber": 1,
  "title": "序 (Preface)",
  "sourceContent": {
    "paragraphs": [
      {
        "index": 0,
        "text": "國子祭酒上護軍曲阜縣開國子臣孔穎達等奉敕撰\n夫禮者，經天緯地，本之則大一之初；原始要終，體之乃人情之欲。夫人，上資六氣，下乘四序，賦清濁以醇醨，感陰陽而遷變。故曰：「人生而靜，天之性也；感物而動，性之欲也。」喜怒哀樂之志，於是乎生；動靜愛惡之心，於是乎在。精粹者雖復凝然不動，浮躁者實亦無所不爲。是以古先聖王鑒其若此，欲保之以正直，納之於德義，猶襄陵之浸，修隄防以制之；覂[方用切。]駕之馬，設銜策以驅之。故乃上法圓象，下參方載，道之以德，齊之以禮。然飛走之倫皆有懷於嗜慾，則鴻荒之世非無心於性情。燔黍則大享之濫觴，土鼓乃《雲門》之拳石。冠冕飾於軒初，玉帛朝於虞始。夏商革命，損益可知；文武重光，典章斯備。洎乎姬旦，負扆臨朝，述《曲禮》以節威儀，制《周禮》而經邦國。禮者，體也，履也。鬱鬱乎文哉，三百三千，於斯爲盛。綱紀萬事，彫琢六情。非彼日月，照大明於寰宇；類此松筠，負貞心於霜雪。順之則宗祏固，社稷寧，君臣序，朝廷正；逆之則紀綱廢，政教煩，陰陽錯於上，人神怨於下。故曰：「人之所生，禮爲大也。非禮無以事天地之神，辯君臣長幼之位。」是禮之時義大矣哉！暨周昭王南征之後，彝倫漸壞；彗星東出之際，憲章遂泯。夫子雖定禮正樂，頹綱暫理，而國異家殊，異端並作。畫蛇之說，文擅於縱橫；非馬之談，辯離於堅白。暨乎道喪兩楹，義乖四術，上自游、夏之初，下終秦、漢之際，其間歧塗詭說雖紛然競起，而餘風曩烈亦時或獨存。於是博物通人，知今溫古，考前代之憲章，參當時之得失，俱以所見，各記舊聞，錯總鳩聚，以類相附，《禮記》之目於是乎在。去聖逾遠，異端漸扇，故大小二戴共氏而分門，王、鄭兩家同經而異注。爰從晉、宋，逮于周、隋，其傳禮業者江左尤盛，其爲義疏者南人有賀循、賀瑒、庾蔚、崔靈恩、沈重、范宣、皇甫侃等；北人有徐道明、李業興、李寶鼎、侯聰、熊安生等。其見於世者，唯皇、熊二家而已。熊則違背本經，多易外義，猶之楚而北行，馬雖疾而去逾遠矣。又欲釋經文，唯聚難義，猶治絲而棼之，手雖繁而絲益亂也。皇氏雖章句詳正，微稍繁廣；又既遵鄭氏，乃時乖鄭義，此是木落不歸其本，狐死不首其丘。此皆二家之弊，未爲得也。然以熊比皇，皇氏勝矣。雖體例既別，不可因循，今奉勑刪理，仍據皇氏以爲本，其有不備，以熊氏補焉。必取文證詳悉，義理精審，翦其繁蕪，撮其機要。恐獨見膚淺，不敢自專，謹與中散大夫守國子司業臣朱子奢、國子助教臣李善信、守太學博士臣賈公彥、行太常博士臣柳士宣、魏王東閤祭酒臣范義頵、魏王參軍事臣張權等對共量定。至十六年，又奉勑與前修疏人及儒林郎守太學助教雲騎尉臣周玄達、儒林郎守四門助教雲騎尉臣趙君贊、儒林郎守四門助教雲騎尉臣王士雄等，對勑使趙弘智覆更詳審，爲之正義，凡成七十卷，庶能光贊大猷，垂法後進，故敘其意義列之云爾。"
      }
    ]
  }
}