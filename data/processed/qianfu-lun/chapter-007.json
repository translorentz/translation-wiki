{
  "chapterNumber": 7,
  "title": "巻七",
  "sourceContent": {
    "paragraphs": [
      {
        "index": 1,
        "text": "凡夢，有直、有象、有精、有想、有人、有感、有時、有反、有病、有性。在昔武王，邑薑方震太叔，夢帝謂己：「命爾子虞而與之唐。」及生，手掌曰虞，因以為名。成王滅唐，遂以封之。此謂直應之夢也。詩雲：「惟熊惟羆，男子之祥；惟虺惟蛇，女子之祥。」「眾惟魚矣，實惟豐年；惟旄矣，室家蓁蓁。」此謂象之夢也。孔子生於亂世，日思周公之德，夜即夢之。此謂意精之夢也。人有所思，即夢其到；有憂，即夢其事。此謂記想之夢也。今事，貴人夢之即為祥，賤人夢之即為妖；君子夢之即為榮，小人夢之即為辱。此謂人位之夢也。晉文公於城濮之戰，夢楚子伏己而盬其腦，是大惡也。及戰，乃大勝。此謂極反之夢也。陰雨之夢使人厭迷，陽旱之夢使人亂離，大寒之夢使人怨悲，大風之夢使人飄飛。此謂感氣之夢也。春夢發生，夏夢高明，秋冬夢熱藏。此謂應時之夢也。陰病夢寒，陽病夢熱，內病夢亂，外病夢發，百病之夢，或散或集。此謂氣之夢也。人之情心，好惡不同，或以此吉，或以此凶，當各自察，常古所從。此謂性情之夢也。故先有差忒者，謂之精，晝有所思，夜夢其事。乍吉乍善，凶惡不信者，謂之想。貴賤賢愚，男女長少，謂之人。風雨寒暑，謂之感。五行王相，謂之時。陰極即吉，陽極即凶，謂之反。觀其所疾，察其所夢，謂之病。心精好惡，於事驗，謂之性。凡此十者，占夢之大略也。而決吉凶者之類以多反，其何故哉？豈人覺為陽，人寐為陰，陰陽之務，相反故邪？此亦謂其不甚者爾。"
      },
      {
        "index": 2,
        "text": "借如使夢吉事，而己意大喜樂，發於心精，則真吉矣。夢凶事而己意大恐懼，憂悲發於心精，即真惡矣。所謂秋冬夢死傷也。吉者順時也，雖然，財為大害爾，由弗若勿夢也。凡察夢之大體，清潔鮮好，貌堅健，竹木茂美，宮室器械，新成方正，開通光明，溫和升上，向興之象，皆為吉喜。謀從事成，諸臭汙腐爛，枯槁絕霧，傾倚征邪，劓刖不安，閉塞幽昧，解落墜下，向衰之象，皆為計謀不從，舉事不成，妖孽怪異，可憎可惡之事，皆為憂。圖畫恤胎，刻鏤非真，瓦器虛空，皆為見欺紿。倡優俳舞，俟小兒所戲弄之象，皆為觀笑。此其大部也。"
      },
      {
        "index": 3,
        "text": "夢或甚顯而無占，或甚微而有應，何也？曰：本所謂之夢者，困不了察之稱，而懵憒冒名也。故亦不專信以斷事。人對計事，起而行之，尚有不從，況於忘忽雜夢，亦可必乎？唯其時有精誠之所感薄，神靈之所告者，乃有占爾。是故君子之異夢，非妄而已也，必有事故焉。小人之異夢，非桀而已也，時有真祥焉。是以武丁夢獲聖而得傅說，二世夢白虎而滅其封。夫奇異之夢，多有故而少無為者矣。人一寢之夢，或屢遷化，百物代至，而其主不能究道之，故占者有不中也。此非古之罪也，乃夢者過也。或言夢審矣，而說者不能連類傳觀，故其惡有不驗也。此非書之罔，乃說之過也。是故占夢之難者，讀其書為難也。夫占夢，必謹其變故，審其徼候，內考情意，外考王相，即吉凶之符，善惡之效，庶可見也。"
      },
      {
        "index": 4,
        "text": "且凡人道，見瑞而修德者，福必成；見瑞而縱恣者，福轉為禍。見妖而驕侮者，禍必成；見妖而戒懼者，禍轉為福。是故大姒有吉夢，文王不敢康吉，祀於群神，然後占於明堂，並拜吉夢。修發戒懼，聞喜若憂，故能成吉以有天下。虢公夢見蓐收賜之土田，目以為有吉，因史嚚，令國賀夢，聞憂而喜，故能成凶以滅其封。《易》曰：「使知懼，又明於憂患與故。」凡有異夢感心，以及人之吉凶，相之氣色，無問善惡，常恐懼修省，以德迎之，乃乃其逢吉，天祿永終。"
      },
      {
        "index": 5,
        "text": "庚子問於潛夫曰：「堯舜道德，不可兩美，實若韓子戈伐之說邪？」潛夫曰：是不知難而不知類。今夫伐者，盾也，厥性利；戈者，矛也，厥性害。是伐為賊，伐為禁也，其不俱盛，固其術也。夫堯舜之相於人也，非戈與伐也。其道同仁，不相害也。舜伐何如弗得俱堅，堯伐何如不得俱賢哉。且夫堯舜之德，譬猶偶燭之施明於幽室也。前燭即盡照之矣，後燭入而益明。此非前燭昧而後燭彰也，乃二者相因而成大光，二聖相德而致太平之功也。是故大鵬之動，非一羽之輕也；騏驥之速，非一足之力也。眾良相德，而積施乎無極也。堯舜兩美，蓋其則也。"
      },
      {
        "index": 6,
        "text": "伯叔曰：「吾子過矣。韓非之取矛盾以喻者，將假其不可兩立，以詰堯舜之不得並之勢，而論其本性之仁與賊，不亦失是譬喻之意乎？」潛夫曰：夫譬喻也者，生於直告之不明，故假物之然否以彰之。物之有然否也，非以其文也，必以其真也。今子舉其實文之性以喻，而欲使鄙也釋其文，鄙也惑焉。且吾聞問陰對陽，謂之強說；論西詰東，謂之強難。子若欲自必以則昨反思然後求，無苟自強。"
      },
      {
        "index": 7,
        "text": "庚子曰：「周公知管蔡之惡，以相武庚，使肆厥毒，從而誅之，何不仁也？若其不知，何不聖也？二者之過，必處一焉。」潛夫曰：書二子挾庚子父以叛，然未知其類之與，抑抑相反。且天知桀惡而帝之夏，又知紂惡而王之殷，使虐二國，殘賊下民，多縱厥毒，滅其身，亦可謂不仁不知乎？"
      },
      {
        "index": 8,
        "text": "庚子曰：「不然。夫桀紂者，無親於天，故天任而弗憂，誅之而弗哀。今管蔡之與周公也，有兄弟之親，有骨肉之恩，不量能而使之，不堪命而任之，故曰異於桀之與天也。」潛夫曰：皇天無親，帝王繼體之君，父事天。王者為子，故父事天也。率土之民，莫非王臣也。將而必誅，王法公也；無偏無頗，親疏同也。大義滅親，尊王之義也。立弊之天，為周公之德因斯也。過此而往者，未之或知。"
      },
      {
        "index": 9,
        "text": "秦子問於潛夫曰：「耕種，生之本也；學問，業之末也。老聃有言：『大丈夫處其實，不居其華。』而孔子曰：『耕也，餒在其中；學也，祿在其中。』敢問今使舉世之人釋耨耒，而程相群於學，何如？」潛夫曰：善哉問！君子勞心，小人勞力，故孔子所稱，謂君子爾。今以目所見，耕，食之本也；以心原道，即學又耕之本也。《易》曰：「立天之道，曰陰與陽；立地之道，曰柔與剛；立人之道，曰仁與義。」夫反德者為災。潛夫曰：嗚呼！而未此察乎？吾語子。夫君子也者，其賢宜君國，而德宜子民也。宜處此位者，唯仁義人。故有仁義者，謂之君子。昔荀子有言，夫仁也者愛人，愛人故不忍危也；義也者聚人，聚人故不忍亂也。是故君子夙夜箴規，蹇蹇匪懈者，憂君之危亡，哀民之亂離也。故賢人君子，推其仁義之心，愛之君，猶父母也；愛居世之民，猶子弟也。父母將臨顛隕之患，子弟將有陷溺之禍者，豈能墨乎哉？是以仁者必有勇，而德人必有義也。且夫一國盡亂，無有安身。詩雲：「莫肯念亂，誰無父母。」言將皆為害，然有親者憂將深也。是故賢人君子既憂民，亦為身作。夫蓋滿於上，沾溥在下，棟折榱崩，懼有厭患。故大屋移傾，則下之人不待告令，各爭其柱之。仁者兼護人家者，且自為也。《易》曰：「王明，並受其福。」是以次室倚立而歎嘯，楚女揭幡而激王，仁惠之恩，忠愛之情，固能已乎！"
      }
    ]
  }
}