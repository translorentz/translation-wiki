{
  "chapterNumber": 15,
  "title": "卷十五 情芽类",
  "sourceContent": {
    "paragraphs": [
      {
        "index": 1,
        "text": "卷十五 情芽类"
      },
      {
        "index": 2,
        "text": "禹"
      },
      {
        "index": 3,
        "text": "禹年三十未娶，行涂山，有白狐九尾造禹。涂山人歌曰："
      },
      {
        "index": 4,
        "text": "“绥绥白狐，九尾庞庞。成子家室，乃者攸昌。”"
      },
      {
        "index": 5,
        "text": "禹遂娶之，谓之女峤。"
      },
      {
        "index": 6,
        "text": "文王"
      },
      {
        "index": 7,
        "text": "文王得圣女姒氏为配，宫人作《关睢》之诗云："
      },
      {
        "index": 8,
        "text": "“关关睢鸠，在河之洲。窈窕淑女，君子好逑。　参差荇菜，左右流之。窈窕淑女，寤"
      },
      {
        "index": 9,
        "text": "寐求之。求之不得，寤寐思服。悠哉悠哉，辗转反侧。　参差荇菜，左右采之。窈窕淑女，"
      },
      {
        "index": 10,
        "text": "琴瑟友之。　参差荇菜，左右笔之。窈窕淑女，钟鼓乐之。”"
      },
      {
        "index": 11,
        "text": "孔子"
      },
      {
        "index": 12,
        "text": "或问：“孔子有妾乎？”观《孔丛子》载：宰予对楚昭王曰：“夫子妻不服彩，妾不衣帛。车器不雕，马不食粟。”据此，则孔子亦有妾矣。"
      },
      {
        "index": 13,
        "text": "人知惟圣贤不溺情，不知惟真圣贤不远于情。"
      },
      {
        "index": 14,
        "text": "太公"
      },
      {
        "index": 15,
        "text": "太公克商，获妲己，光华耀目。太公乃掩面而斩之。"
      },
      {
        "index": 16,
        "text": "极是杀风景事，却是不能忘情处。"
      },
      {
        "index": 17,
        "text": "智胥"
      },
      {
        "index": 18,
        "text": "洪武中，驸马都尉欧阳某，偶挟四妓饮酒。事发，逮妓急。妓分必死，欲毁其貌，以觊万一之免。一老胥闻之，往谓曰：“若予我千金，吾能免尔死。”妓立与五百金。胥曰：“上位神圣，岂不知若辈平昔之侈乎？慎不可欺，当如常貌哀鸣，或蒙天宥耳。”妓曰：“何如？”胥曰：“若须沐浴极洁，仍以脂粉香泽治面与身，令香远彻，而肌理妍艳之极。首饰衣服，须以金宝锦绣。虽私服衣裙，勿以寸素间之，务尽天下之丽，能夺目荡志则可。”问其词，曰：“一味哀呼而已。”妓从之。比见上，上叱令自陈，其无一言。上顾左右曰：“榜（绑）起杀了！”群妓解衣就缚，自外及内，备极华烂，缯采珍具，堆积满地，照耀左右。肤润如玉，香闻远近。上曰：“这小妮子，使我见也当惑了！那厮可知。”遂叱放之。"
      },
      {
        "index": 19,
        "text": "王道本乎人情。不通人情，不能为帝王。"
      },
      {
        "index": 20,
        "text": "苏子卿"
      },
      {
        "index": 21,
        "text": "苏武初使匈奴时，作诗别妻云："
      },
      {
        "index": 22,
        "text": "“结发为夫妻，恩爱两不疑。欢娱在今夕，燕婉及良时。征夫怀往路，起视夜何其。参"
      },
      {
        "index": 23,
        "text": "辰皆已没，去去从此辞。行役在战场，相见未有期。握手一长叹，泪为生别滋。努力爱春华，"
      },
      {
        "index": 24,
        "text": "莫忘欢乐时。生当复来归，死当长相思。”"
      },
      {
        "index": 25,
        "text": "妻答诗云："
      },
      {
        "index": 26,
        "text": "“与君结新婚，宿昔当别离。凉风动秋草，蟋蟀鸣相随。冽冽寒蝉吟，蝉吟抱枯枝。枯"
      },
      {
        "index": 27,
        "text": "枝时飞扬，身体忽迁移。不悲身体移，当惜岁月驰。岁月无穷极，会合安可知。愿为双黄鸪，"
      },
      {
        "index": 28,
        "text": "悲鸣戏清池。”"
      },
      {
        "index": 29,
        "text": "武居匈奴十九年，及归，须发尽白。在虏中，曾与胡妇生子。故李陵答书云：“足下胤子无恙。”后武男元从燕王旦谋反，伏诛。上命于匈奴中求胡妇子为武后。"
      },
      {
        "index": 30,
        "text": "不有胡妇子，武嗣斩矣。天或者启其情，以延忠臣之世乎。"
      },
      {
        "index": 31,
        "text": "胡澹庵"
      },
      {
        "index": 32,
        "text": "胡澹庵十年贬海外，北归之日，饮于湘潭胡氏园。爱妓黎倩，留题壁间，有云："
      },
      {
        "index": 33,
        "text": "“君恩许归此一醉，旁有梨颊生微涡。”"
      },
      {
        "index": 34,
        "text": "厥后，朱元晦见之，题绝句云："
      },
      {
        "index": 35,
        "text": "“十年浮海一身轻，归对梨涡却有情。世上无如人欲险，几人到此误平生。”"
      },
      {
        "index": 36,
        "text": "尝观东坡《志林》，载张元忠之说，曰：“苏子卿啮雪啖毡，可谓了死生之际矣，然不免与胡妇生子，而况洞房绮绣之下乎？乃知此事未易消除。文公之论澹庵，亦犹张元忠之论苏子卿也。郑叔友论刘、项曰：“项王有吞岳渎意气，咸阳三月火，骸骨乱入如麻，哭声惨怛天日，而眉容不敛，是必铁作心肝者。然当垓下诀别之际，宝区血庙，了不经意，惟眷眷一妇人，悲歌怅饮，情不自禁。高帝非天人欤！能决意于太公、吕后，而不能决意于戚夫人。杯羹可分，则笑嫚自若；羽翼已成，则欷歔不止。乃知尤物移人，虽大智大勇不能勉。由是言之，世上无如人欲险，信哉！"
      },
      {
        "index": 37,
        "text": "林和靖"
      },
      {
        "index": 38,
        "text": "林君复（名逋，赐号和靖处士），有惜别《长相思》辞云："
      },
      {
        "index": 39,
        "text": "“吴山青，越山青，两岸青山相送迎。谁知离别情。　　君泪盈，妾泪盈，罗带同心结"
      },
      {
        "index": 40,
        "text": "未成。江头潮已平。”"
      },
      {
        "index": 41,
        "text": "宋史谓其不娶，似无情者。特著其一词，见其非不近人情者耳。按林洪著《家山清话》，其中言“先人和靖先生”云云，即先生之子也。或丧偶后未尝更娶乎？"
      },
      {
        "index": 42,
        "text": "李卫公"
      },
      {
        "index": 43,
        "text": "卫公李靖，为亡妓谢秋娘撰《望江南》曲，亦云《梦江南》，每首五句。见《乐府杂录》。"
      },
      {
        "index": 44,
        "text": "白乐天作《忆江南》三首，第一“江南好”，第二、第三“江南忆”。自注云：“此曲亦名‘谢秋娘’。”盖本于卫公也。"
      },
      {
        "index": 45,
        "text": "范文正"
      },
      {
        "index": 46,
        "text": "范文正守鄱阳，喜乐籍一小鬟。未几召还，作诗寄后政云："
      },
      {
        "index": 47,
        "text": "“庆朔堂前花自栽，便移官去未曾开。年年忆著成离恨，为托东风管领回。”"
      },
      {
        "index": 48,
        "text": "到京后，以胭脂寄其人。题诗云："
      },
      {
        "index": 49,
        "text": "“江南有美人，别后尝相忆。何以慰相思，赠汝好颜色。”"
      },
      {
        "index": 50,
        "text": "事载《西溪丛语》。文子悱谓范公决无此事，当时小人妒冒者为之。余谓便有此事，何伤范公盛德？"
      },
      {
        "index": 51,
        "text": "文正公有《御街行》词云："
      },
      {
        "index": 52,
        "text": "“纷纷坠叶飘香砌。夜寂静，寒声碎。珍珠帘卷玉楼空，天澹银河垂地。年年今夜，月"
      },
      {
        "index": 53,
        "text": "华如练，长是人千里。　　愁肠已断无由醉。酒未到，先成泪。残灯明灭枕头欹，谙尽孤眠"
      },
      {
        "index": 54,
        "text": "滋味。都来此事，眉间心上，无计相回避。”"
      },
      {
        "index": 55,
        "text": "范公一时勋德重望，而词亦情致如此。朱良矩尝语杨用修云：“天之风月，地之花柳，与人之歌舞，无此不成‘三才’。”"
      },
      {
        "index": 56,
        "text": "司马温公"
      },
      {
        "index": 57,
        "text": "司马温公为定武从事，同幕以妓会饮僧房。王荆公往迫之，使妓逾垣而去。公度不可隐，乃具道其实。荆公集句戏之云："
      },
      {
        "index": 58,
        "text": "“年去年来来去忙，暂偷闲卧老僧床。惊回一觉游仙梦，又逐流莺过短墙。”"
      },
      {
        "index": 59,
        "text": "温公尝即席赋《西江月》词云："
      },
      {
        "index": 60,
        "text": "“宝髻松松绾就，铅华淡淡妆成。红烟紫雾罩轻尘。飞絮游丝无定。　　相见争如不见，"
      },
      {
        "index": 61,
        "text": "有情还似无情。笙歌散后酒微醒。深院月明人静。”"
      },
      {
        "index": 62,
        "text": "杨元素学士见之曰：“此公风情亦不薄。”（元素名绘）"
      },
      {
        "index": 63,
        "text": "赵清献"
      },
      {
        "index": 64,
        "text": "赵清献公帅蜀，有妓戴杏花，清献戏语之曰：“髻上杏花真有幸”，妓应声曰：“枝头梅子岂无媒！”逼晚，使值宿老兵呼之。几二鼓，不复至，复令人速之。赵周行室中，忽高声自呼曰：“赵忭（抃）不得无礼！”遂令止之。老兵忽自幕后出曰：“某度相公不过一个时辰，此念息矣。虽承命，实未尝往也。”"
      },
      {
        "index": 65,
        "text": "此老兵乃真道学，清献公不如也。"
      },
      {
        "index": 66,
        "text": "张忠定"
      },
      {
        "index": 67,
        "text": "张公咏帅蜀日，选一小女浣涤纫缝。张悦其人，中夜心动，厉声自呼曰：“张咏小人！不可，不可。”"
      },
      {
        "index": 68,
        "text": "赵阅道、张乖崖，皆能制其情者。政以能制，见其不能忘。"
      },
      {
        "index": 69,
        "text": "张乖崖于席上赠官妓小英歌曰："
      },
      {
        "index": 70,
        "text": "“天教搏（抟）百媚，相映明如花。往近桃花坊正（北）面，门庭掩映如仙家。美人宜"
      },
      {
        "index": 71,
        "text": "称言不得，龙脑换（薰）衣香入骨。维扬软縠如云英，亳郡轻纱似蝉翼。我疑天上婺女星之"
      },
      {
        "index": 72,
        "text": "精，偷入筵中名小英。又疑王母侍儿初失意，谪向人间为歌妓。不然何得肤如红玉初碾成，"
      },
      {
        "index": 73,
        "text": "眼似秋波双脸横。舞态因风欲飞去，歌声遏云长且清。有时歌罢下香砌，几人魂魄遥相惊。"
      },
      {
        "index": 74,
        "text": "人看小英心已足，我见小英心未足。为我高歌送一杯，我今赠你新翻曲。”"
      },
      {
        "index": 75,
        "text": "按，公铁石心人，在蜀娶婢，三年后归其父，犹然完璧。此诗亦靖节《闲情》、广平《梅花》之意也。然《岁华纪丽》称浣花小游江起于公，盖亦不厌游戏云。"
      },
      {
        "index": 76,
        "text": "欧阳文忠"
      },
      {
        "index": 77,
        "text": "欧阳文忠任河南推官，染一妓。时钱文僖公（名惟演）罢政为西京留守，梅圣俞、谢希深、尹师鲁同在幕下，惜欧有才无行，共白于公，屡微讽而不知恤。一日，宴于后圃，客集，而欧与妓俱不至。移时方来，在坐相视以目。公责妓云：“来何迟也！”妓云：“中暑往凉堂睡着，觉而失金钗，犹未见。”公曰：“若得欧阳推官一词，当为偿汝。”欧即度云："
      },
      {
        "index": 78,
        "text": "“柳外轻雷池上雨，雨声滴碎荷声。小楼西角断虹明。阑杆倚遍，佇待月华生。　　燕"
      },
      {
        "index": 79,
        "text": "子飞来栖画栋，玉钩垂下帘旌。凉波不动簟纹平。水晶双枕，旁有堕钗横。”"
      },
      {
        "index": 80,
        "text": "坐客皆善。遂命妓满酌赏欧，而令公库偿其失钗。"
      },
      {
        "index": 81,
        "text": "公尝有小词云："
      },
      {
        "index": 82,
        "text": "“江南柳，叶小未成阴。人为丝轻那忍折，莺怜枝嫩不胜吟。留取待春深。”"
      },
      {
        "index": 83,
        "text": "“十四五，闲抱琵琶寻。堂上簸钱堂下走，恁时相见已留心。何况到如今。”"
      },
      {
        "index": 84,
        "text": "意赠婢之词也，而忌者诬公为盗甥。噫！词之不可轻作也如此。"
      },
      {
        "index": 85,
        "text": "苏子瞻倅杭日，府僚湖中高会，官妓秀兰以沐浴倦卧，营将督之再三乃来。时府僚有属意兰者，恚恨不已，子瞻从旁阴为之解，终不释然。时榴花盛开，兰以一枝藉手献座中，府僚愈怒。兰但低首垂泪而已。子瞻乃作一曲，名《贺新凉》，命兰歌以侑觞。府僚大悦，剧饮而罢。事颇类此。苏词云："
      },
      {
        "index": 86,
        "text": "“乳燕飞华屋，悄无人，槐（桐）阴转午，晚凉新浴。手弄生绡白团扇，扇手一时似玉。"
      },
      {
        "index": 87,
        "text": "渐困倚、孤眠清熟。帘外谁来推绣户？枉教人梦断瑶台曲。又却是，风敲竹。　　石榴半吐"
      },
      {
        "index": 88,
        "text": "红巾蹙。待浮花浪蕊都尽，伴君幽独。秾艳一枝细看取，芳心千重似束。又恐被、秋（西）"
      },
      {
        "index": 89,
        "text": "风惊绿。若待得君来向此，花前对酒不忍触。共粉泪，雨簌簌。”"
      },
      {
        "index": 90,
        "text": "米元章"
      },
      {
        "index": 91,
        "text": "米元章有洁癖，或言其矫。宗室华源郡王仲御，家多声伎，尝欲验之。大会宾客，独设一榻待之。使数卒解衣袒臂，奉其酒馔。姬侍环于他客，杯盘狼藉。久之，亦自迁坐于众宾之间。"
      },
      {
        "index": 92,
        "text": "相传有洁癖者，米元章、倪元镇二人。元镇于女色，少所当意。一日，眷金陵赵歌姬，留宿别业。心疑不洁，俾之浴。既归榻，以手自顶至踵，且扪且嗅，扪至阴，复俾浴。凡再四。东方既白，不复作巫山之梦。情主人曰：“元章之癖，不胜其情。元镇之情，不胜其癖。且其不能忘情则一也。故吾谓王昆之回面，避妓也；陈烈之逾墙，逃妓也；杨忠襄之焚衣，誓妓也。又徵仲之弄臭脚，果以求脱妓也。是皆情之至者，诚虑忽不自制，故预违之。故鲁男子之情，十倍于柳下惠。伊川之强制，万不若明道先生。"
      },
      {
        "index": 93,
        "text": "何（上鹵下木）"
      },
      {
        "index": 94,
        "text": "何文缜丞相，政和间状元。初入馆阁，饮于宗戚一贵人家。侍儿惠柔者，丽黠人也。慕公风标，密解手帕子为赠，且约牡丹开时再集。何亦甚关抱。既归，赋《虞美人》一曲，隐其小名，以寓惓惓结恋之意，云："
      },
      {
        "index": 95,
        "text": "“分香帕子揉蓝腻，欲去殷勤惠。重来直到牡丹时，只恐花枝相妒故开迟。　　别来目"
      },
      {
        "index": 96,
        "text": "尽闲桃李，日日栏杆倚。催花无计问东风，梦作一双蝴蝶绕芳丛。”"
      },
      {
        "index": 97,
        "text": "何自书此词，示蜀人赵咏，道言其本末如此。"
      },
      {
        "index": 98,
        "text": "何文缜，靖康中死难名臣，然何尝作道学格！"
      },
      {
        "index": 99,
        "text": "黄涪翁"
      },
      {
        "index": 100,
        "text": "涪翁（黄鲁直尝谪涪州，因称涪翁，）过泸南，泸帅留府。会有官妓盼盼，帅尝宠之。涪翁赠《浣纱溪》词曰："
      },
      {
        "index": 101,
        "text": "“脚上靴儿四寸罗，唇边朱麝一樱多。见人无语横秋波。　　料得有心怜宋玉，只因无奈"
      },
      {
        "index": 102,
        "text": "楚襄何。今生有分向伊么。”"
      },
      {
        "index": 103,
        "text": "盼盼拜谢涪翁。泸帅令唱词侑觞，盼盼唱《惜春容》，词曰："
      },
      {
        "index": 104,
        "text": "“少年看花双鬓绿，走马章台管弦逐。而今老更惜花深，终日看花看不足。　　坐中美女"
      },
      {
        "index": 105,
        "text": "颜如玉，为我一歌金缕曲。归时压倒帽檐歌，头上春风红簌簌。”"
      },
      {
        "index": 106,
        "text": "涪翁大喜，致醉。"
      },
      {
        "index": 107,
        "text": "廖道南"
      },
      {
        "index": 108,
        "text": "廖道南为举人时，卒业南雍，与院妓陈淑女相善，戏为题《裹足》一绝云："
      },
      {
        "index": 109,
        "text": "“白练轻轻裹，金莲步步移。莫言长在地，也有上天时。”"
      },
      {
        "index": 110,
        "text": "又尝与淑女联句，咏《稳桌》一绝。廖云："
      },
      {
        "index": 111,
        "text": "“木屑原来斧凿成，”"
      },
      {
        "index": 112,
        "text": "陈云："
      },
      {
        "index": 113,
        "text": "“暂来低处立功名。”"
      },
      {
        "index": 114,
        "text": "廖云："
      },
      {
        "index": 115,
        "text": "“虽然不作擎天柱，”"
      },
      {
        "index": 116,
        "text": "陈云："
      },
      {
        "index": 117,
        "text": "“也与人间断不平。”"
      },
      {
        "index": 118,
        "text": "湖州郡僚"
      },
      {
        "index": 119,
        "text": "湖州吴秀才有女，慧而能诗词，貌美。家贫，为富氏子所据。或投郡诉其奸淫。王龟龄为太守，逮系司理狱。既伏罪，且受徒刑。郡僚相与诣理院观之，乃具酒，引使至席，风格倾一坐。遂命脱枷侍饮，谕之曰：“知汝能长短句，宜以一章自咏，当宛转白待制，为汝解脱。不然，危矣。”女即请题。时冬末雪消，春日且至，命道此景。作《长相思令》，捉笔立成。曰："
      },
      {
        "index": 120,
        "text": "“烟霏霏，雪霏霏，雪向梅花枝上堆，春从何处回？　　醉眼开，睡眼开，疏影横斜安"
      },
      {
        "index": 121,
        "text": "在哉？从教塞管催。”"
      },
      {
        "index": 122,
        "text": "诸客赏叹，为之尽欢。明日以告王公，言其冤。王淳直不疑人欺，亟使释放。其后无人肯礼娶。周介卿石之子，买以为妾，名曰淑姬。王三恕时为司户摄理，正治此狱，小词藏其处。"
      },
      {
        "index": 123,
        "text": "王固淳直，不疑人欺。即明知其欺，亦必藉手释放矣。何也？此等分上，必非俗人肯信者，姑听之可也。"
      },
      {
        "index": 124,
        "text": "鸠摩罗什"
      },
      {
        "index": 125,
        "text": "鸠摩罗什，天竺僧，姚兴迎之入关，待以国师。忽一日，自请于秦王曰：“有二小儿登肩欲障，须妇人。”兴进宫女，一交而生二子。诸僧欲效之，什聚针盈钵，举匕不异常食，曰：“若能效我，乃可蓄室。”"
      },
      {
        "index": 126,
        "text": "一说兴常谓什曰：“大师聪明超悟，天下莫二。若一旦厌世，何可令法种无嗣。”遂以妓女十人，逼令受之。自是别立廨舍，不住僧房。"
      },
      {
        "index": 127,
        "text": "宣州僧"
      },
      {
        "index": 128,
        "text": "宣州有僧，习静业于山寺有年矣。忽见一少妇丧夫来山求荐。僧睹之，不觉动念。既去，而日夕思之不忘。数月，左股内隐隐闻婴儿啼声，久之，右股亦然。大怖。以为业缘所召，遂还俗，娶其妇为妻。二年连得二子。更十余年，忽念此身堕落，劝妻同出家于寺，以追谢前过，以二子与人为奴。及入山，众憎厌恶逐之，遂习禅于白蛇洞中。久之，白蛇俯首以避，虎至，伏洞门不敢仰视。遂乘虎至寺，众僧竞观。口占一偈云："
      },
      {
        "index": 129,
        "text": "“两峰相对叠晴霞，涧底泉香泛落花。埋却袈裟离世网，寄生二子在人家。神通骑出斑"
      },
      {
        "index": 130,
        "text": "斑虎，感应呼来白白蛇。是圣是凡君莫测，相逢休笑亦休夸。”"
      },
      {
        "index": 131,
        "text": "众乃迎归寺中。寿七十三。妻亦坐化。"
      },
      {
        "index": 132,
        "text": "僧知业"
      },
      {
        "index": 133,
        "text": "有圣保寺僧知业，性高古，有诗名。偶访陆鲁望（龟蒙），谈玄之次，陆夫人蒋氏性好饮，遽自内传一杯酒，命与业公。业惶惧欲辞，蒋隔帘语曰：“只如上人诗云：‘接垒桥通何处路，倚栏人是阿谁家。’观此风韵，可得不饮？”业公惭而退。见《葆光录》。"
      },
      {
        "index": 134,
        "text": "僧月洲"
      },
      {
        "index": 135,
        "text": "吴僧月洲，善诗，喜声色。沈石田绐以名妓，招之即来，而实无所有。壁间有《菜花蛱蝶图》，遂题其上云："
      },
      {
        "index": 136,
        "text": "“桃花生子菜花台（薹），细雨蛙声出草莱。一段春光多不见，却教蛱蝶误飞来。”"
      },
      {
        "index": 137,
        "text": "画西厢"
      },
      {
        "index": 138,
        "text": "丘琼山过一寺，见四壁俱画西厢。丘讶曰：“空门安得有此？”僧曰：“老僧从此悟禅。”丘问：“何处得悟？”答曰：“是‘怎当他临去秋波那一转’。”"
      },
      {
        "index": 139,
        "text": "丘公风流之士，故此僧现风流身而为说法。"
      },
      {
        "index": 140,
        "text": "濑女"
      },
      {
        "index": 141,
        "text": "伍胥违父兄之难，潜行至吴，疾于中道，乞食溧阳。适遇女子，击绵于濑水之上，筥中有饭。子胥谓曰：“夫人可得一餐乎？”女子曰：“妾独与母居，三十未嫁，饭不可得。”子胥曰：“夫人振穷途少饭，亦何嫌哉？”女子知非恒人，遂许之。发其箪筥，饭其壶浆，长跪而与之。子胥再餐而止。女子曰：“君子有远誓之行，何不饱而餐之？”子胥已餐而去。又谓女子曰：“掩夫人之壶浆，勿令其露。”女子叹曰：“嗟乎！妾独与母居，三十年自守，贞明不愿从适。何宜馈饭而与丈夫，越亏礼义？妾不忍也。”子胥行，反顾，女子已自投于濑水矣。"
      },
      {
        "index": 142,
        "text": "子犹曰：“同一识英雄俊眼，幸则为红拂妓，雄服连辔。不幸则为击绵女，寒风濑水。或言此女可以无死，甚不然也。田光先生有云：‘长者为行，不使人疑。’掩夫人之壶浆，勿令其露。此女不死，子胥虽行，终未释然也。知礼义之不可越亏，而犹然跪进壶浆，劝勉加餐，独念子胥非恒人故耳。既知其非恒人，亦何惜一死，以安其魂，而定其事乎！此女虽终身不嫁，冥冥之中，固已嫁子胥矣。”"
      },
      {
        "index": 143,
        "text": "徐贤妃"
      },
      {
        "index": 144,
        "text": "唐太宗，尝召徐贤妃（妃名惠，湖州人，八岁曾拟《离骚》），不至，怒之。贤妃进诗曰："
      },
      {
        "index": 145,
        "text": "“朝来临镜台，妆罢且徘徊。千金始一笑，一召讵能来？”"
      },
      {
        "index": 146,
        "text": "以娇语解围。"
      },
      {
        "index": 147,
        "text": "孙氏"
      },
      {
        "index": 148,
        "text": "孙氏，许迈妻，吴郡散骑常侍孙宏女也。迈总角好道，立修舍于悬溜山，往来茅岭，惟朔望时节，返家定省。父母既终，乃遣妻孙氏还家，为书以谢绝之。孙为书答迈曰："
      },
      {
        "index": 149,
        "text": "“愚下不才，侍执巾栉，荣华福禄，相与共之。如何君子，驾其大义，轻见斥逐。若以此"
      },
      {
        "index": 150,
        "text": "处遐旷，非妇人所便，昔梁生陟岭，孟光是携；萧史登台，秦女不舍。卫氏修义，夫妻同行；"
      },
      {
        "index": 151,
        "text": "老莱逃名，伉俪俱逝。岂非古人嘉遁之举者，许君乖离矣。”"
      },
      {
        "index": 152,
        "text": "情主人曰：“草木之生意，动而为芽。情亦人之生意也，谁能不芽者？文王、孔子之圣也而情。文正、清献诸公之方正也而情。子卿、澹庵之坚贞也而情。卫公之豪侠也而情。和靖、元章之清且洁也而情。情何尝误人哉？人自为情误耳。红愁绿惨，生趣固为斩然。即蝶嚷莺喧，春意亦觉破碎。然必曰草木可不必芽，是欲以隆冬结天地之局。吾未见其可也！”"
      },
      {
        "index": 153,
        "text": "（“情芽类”完）"
      }
    ]
  }
}