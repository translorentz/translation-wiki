{
  "chapterNumber": 24,
  "title": "卷二十四 情通类",
  "sourceContent": {
    "paragraphs": [
      {
        "index": 1,
        "text": "卷二十四 情迹类"
      },
      {
        "index": 2,
        "text": "情尽桥"
      },
      {
        "index": 3,
        "text": "折柳桥在简县，初名情尽桥。雍陶典雅州日，送客至其地，向左右曰：“送迎之地止此。”故名。陶命笔题其柱曰折柳。因赋诗曰："
      },
      {
        "index": 4,
        "text": "“从来只说情难尽，何事教名情尽桥，自此改名为折柳，任教离恨一条条。”"
      },
      {
        "index": 5,
        "text": "自后送别，必吟是诗。"
      },
      {
        "index": 6,
        "text": "杂忆诗"
      },
      {
        "index": 7,
        "text": "炀帝幸月观，中夜独与萧妃起临前轩。帝凭妃肩，说东宫时事。适有小黄门映蔷薇丛调宫婢，衣带为蔷薇骨结，笑声吃吃不止。帝望腰肢纤弱，意为袁宝儿有私，披单衣亟往擒之，乃雅娘也。萧妃喟然不止。帝曰：“往年幸妥娘时，情态正如此，曾效刘孝绰为《杂忆》诗，尝念与妃，妃记否？”萧妃即念云："
      },
      {
        "index": 8,
        "text": "“忆睡时，待来刚不来。卸妆仍索伴，解佩更相催。博山思结梦，沉水未成灰，忆"
      },
      {
        "index": 9,
        "text": "起时。投签初报晓，被惹香黛残。枕隐金钗袅，笑动上林中。除却司晨鸟。”"
      },
      {
        "index": 10,
        "text": "帝听之。咨嗟云：“日月遄迈。今已九年事矣。”"
      },
      {
        "index": 11,
        "text": "元载妻"
      },
      {
        "index": 12,
        "text": "王忠嗣镇北京，以女韫秀归元载。岁久见轻，韫秀劝之游学，元载乃游秦。为诗别韫秀曰："
      },
      {
        "index": 13,
        "text": "“年来谁不厌龙钟，虽在侯门似不容。看取海山寒翠树，若遭霜霰到秦封。”"
      },
      {
        "index": 14,
        "text": "韫秀请偕行，赋诗曰："
      },
      {
        "index": 15,
        "text": "“路扫饥寒迹，天哀志气人。休零离别泪，携手入西秦。”"
      },
      {
        "index": 16,
        "text": "载为相专横，既被诛，上令王氏入宫，叹曰：“二十年太原节度使女，十六年宰相妻。谁能书长信，昭阳之事，死亦幸矣。”京兆笞死。"
      },
      {
        "index": 17,
        "text": "裴羽仙"
      },
      {
        "index": 18,
        "text": "唐裴羽仙者，裴悦之妻也；悦征匈奴不归，妻思慕悲切，为诗寄征衣云："
      },
      {
        "index": 19,
        "text": "“深闺乍冷开香匣，玉箸微微湿红颊。一阵金风杀柳条，浓烟半夜成黄叶。重重白"
      },
      {
        "index": 20,
        "text": "练如霜雪，独下寒阶转凄切。只知抱杵捣秋砧，不觉高楼已无月。时闻寒鸦相呼唤，纱"
      },
      {
        "index": 21,
        "text": "窗只有灯相伴。几转齐纨又懒裁，离肠空逐金刀断。细想仪形执刀尺，回刀剪破澄江色。"
      },
      {
        "index": 22,
        "text": "愁捻金针信手缝，惆怅无人试宽窄。时时举袖匀残泪，红笺漫有千行字。书中不尽心中"
      },
      {
        "index": 23,
        "text": "事，一半殷勤托边使。”"
      },
      {
        "index": 24,
        "text": "陈玉兰"
      },
      {
        "index": 25,
        "text": "唐陈玉兰，王驾之妻也。驾戍边，玉兰制衣，并诗寄之云："
      },
      {
        "index": 26,
        "text": "“夫在边关妾在吴，西风吹妾妾忧夫。一行书寄千行泪，寒到君边衣到无？”"
      },
      {
        "index": 27,
        "text": "洞庭刘氏"
      },
      {
        "index": 28,
        "text": "洞庭刘氏，其夫叶正甫，久客都门。因寄衣，而侑以诗云："
      },
      {
        "index": 29,
        "text": "“情同牛女隔天河，又喜秋来得一过。岁岁寄郎身上服，丝丝是妾手中梭。剪声自"
      },
      {
        "index": 30,
        "text": "觉和肠断，线脚那能抵泪多。长短只依先去样，不知肥瘦近如何。”"
      },
      {
        "index": 31,
        "text": "崔球妻"
      },
      {
        "index": 32,
        "text": "崔球久居太学，梦归，见其妻秉烛写诗相寄。后得来诗，即梦中之句。梦之夕，乃妻作诗时也，诗云："
      },
      {
        "index": 33,
        "text": "“数日相望极，须知志气迷。梦魂不怕险，飞过大江西。”"
      },
      {
        "index": 34,
        "text": "江宁刘氏"
      },
      {
        "index": 35,
        "text": "江宁刘氏，章文虎妻也。文虎客游，刘为诗寄云："
      },
      {
        "index": 36,
        "text": "“碧纱窗外一声蝉，牵惹愁肠懒昼眠。千里才郎归未得，无言空拨玉炉烟。画扇停"
      },
      {
        "index": 37,
        "text": "挥白日长，清风细细袭衣裳。女僮来报新萏酒，安得良人共一觞。”"
      },
      {
        "index": 38,
        "text": "吴伯固女"
      },
      {
        "index": 39,
        "text": "元时，昭武吴伯固女，貌美聪慧。其夫诣阙上书，称旨，送太学，三年不回。吴氏作诗奇之。略云："
      },
      {
        "index": 40,
        "text": "“昔君曾奏三千牍，凛凛文风谁敢触。乡老荐贤亲献书，邦侯劝驾勤推毂。马头三"
      },
      {
        "index": 41,
        "text": "控登长途，谓君此去离场屋。整顿罗衣出送君，珠泪盈盈垂两目。枕前一一向君言，临"
      },
      {
        "index": 42,
        "text": "行犹自叮咛嘱。青衫寸禄少归荣，莫遣妾心成局促。秋天冬暮霜雪寒，对镜懒把金蝉簇。"
      },
      {
        "index": 43,
        "text": "梦魂夜夜到君边，觉来寂寞鸳鸯独。此时行坐闷窗纱，忍泪含情眉黛蹙。古人惜别日三"
      },
      {
        "index": 44,
        "text": "秋，不知君去几多宿。山高水阔三千里，名利使人复尔耳。昔年曾拨伯牙弦，未遇知音"
      },
      {
        "index": 45,
        "text": "莫怨天。去年又奏相如赋，汉殿依前还不遇。朝朝暮暮望君归，日在东隅月在西。碧落"
      },
      {
        "index": 46,
        "text": "翩翩飞过雁，青山切切子规啼。望尽一月复一月，不见音容寸肠结。又闻君自河东来，"
      },
      {
        "index": 47,
        "text": "夜夜不教红烛灭。鸡鸣犬吠侧耳听，寂寂不闻车马音。自此知君无定止，一片情怀冷如"
      },
      {
        "index": 48,
        "text": "水。既无黄耳寄家书，也合随时寄雁鱼。日月逡巡又一年，何事归期竟杳然；堂上双亲"
      },
      {
        "index": 49,
        "text": "发垂白，费尽倚门多少力。孟郊曾试《游子行》，《陟岵》如何不见情；室中儿女一双双，"
      },
      {
        "index": 50,
        "text": "频问如何客异乡。低头含泪告儿女，游必有方况得所。八月凉风满道途，好整征鞍寻旧"
      },
      {
        "index": 51,
        "text": "路。圣朝飞诏下来春，青毡早早慰双亲。飞龙公道取科第，男儿事业公卿志。秋林有声"
      },
      {
        "index": 52,
        "text": "秋夜长，愿君莫把斯民弃。”"
      },
      {
        "index": 53,
        "text": "杨状元妻"
      },
      {
        "index": 54,
        "text": "黄氏，四川遂宁人，尚书黄珂女，为状元杨慎妻。慎以大礼事谪金齿，黄作诗寄云："
      },
      {
        "index": 55,
        "text": "“雁飞曾不到衡阳，锦字何由寄永昌。三春花柳妾薄命，六诏风烟君断肠。曰归曰"
      },
      {
        "index": 56,
        "text": "归愁岁暮，其雨其雨怨朝阳。相闻空有刀环约，何日金鸡下夜郎。”"
      },
      {
        "index": 57,
        "text": "宜山邓氏　窦举"
      },
      {
        "index": 58,
        "text": "邓氏，宜山人，颇能诗，嫁为同邑吴某妻。吴以罪被逮赴省，邓以衣寄之，而侑以一绝云："
      },
      {
        "index": 59,
        "text": "“欲寄寒衣上帝都，连宵裁剪眼模糊。可怜宽窄无人识，泪逐西风洒去途。”"
      },
      {
        "index": 60,
        "text": "又题画菊云："
      },
      {
        "index": 61,
        "text": "“良工妙手凭安排，笔底移来纸上栽。叶绿花黄长自媚，等闲不许蝶蜂来。”"
      },
      {
        "index": 62,
        "text": "窦举新入谏院，喜内子至，题一绝云："
      },
      {
        "index": 63,
        "text": "“一旦悲欢见孟光，十年辛苦伴沧浪。不知笔研缘封事，犹问佣书日几行。”"
      },
      {
        "index": 64,
        "text": "桃叶"
      },
      {
        "index": 65,
        "text": "桃叶，王献之妾也。献之歌曰："
      },
      {
        "index": 66,
        "text": "“桃叶复桃叶，渡江不用楫。但乐无所苦，我自来迎接。”"
      },
      {
        "index": 67,
        "text": "桃叶答《团扇歌》三首云："
      },
      {
        "index": 68,
        "text": "“七宝画团扇，灿烂明月光。与郎却暄暑，相忆莫相忘。”"
      },
      {
        "index": 69,
        "text": "“青青林中竹，可作白团扇。动摇郎玉手，因风托方便。”"
      },
      {
        "index": 70,
        "text": "“团扇复团扇，许持自障面。憔悴无复理，羞与郎相见。”"
      },
      {
        "index": 71,
        "text": "永丰柳"
      },
      {
        "index": 72,
        "text": "白尚书姬人樊素善歌，妓人小蛮善舞，尝为诗曰："
      },
      {
        "index": 73,
        "text": "“樱桃樊素口，杨柳小蛮腰。”"
      },
      {
        "index": 74,
        "text": "年既高迈，而小蛮方丰艳，因为杨柳之词以托意："
      },
      {
        "index": 75,
        "text": "“一树春风万万枝，嫩于金色软于丝。永丰坊里东南角，尽日无人属阿谁？”"
      },
      {
        "index": 76,
        "text": "及宣宗朝，国乐唱是词。上问：“谁词？永丰在何处？”左右具以对之。遂因东使，命取永丰柳两枝植于禁中。白感上知其名，且好尚风雅，又为诗一章，其末句云："
      },
      {
        "index": 77,
        "text": "“定知此后天文里，柳宿光中添两枝。”"
      },
      {
        "index": 78,
        "text": "绛桃"
      },
      {
        "index": 79,
        "text": "韩退之愈，有二侍妾，曰绛桃，柳枝，皆善歌舞。退之使王庭凑至寿阳驿，寄诗云："
      },
      {
        "index": 80,
        "text": "“风光欲动别长安，春半边城特地寒。不见园桃并巷柳，马头唯有月团团。”"
      },
      {
        "index": 81,
        "text": "后使还，柳枝已逾墙遁去，为家人所获，惟绛桃在，乃作诗云："
      },
      {
        "index": 82,
        "text": "“别来杨柳街头树，摆乱春风只欲飞。惟有小桃园里在，留花不发待春归。”"
      },
      {
        "index": 83,
        "text": "自是专宠之。"
      },
      {
        "index": 84,
        "text": "昌黎公晚年，颇亲脂粉，故事服食用硫黄末搅粥饭，啖雄鸡，不使交千日，烹庖，名火灵库，健阳；公间日进一只焉。始亦见功，终致殒命。柳枝逾墙，反是爱公以德。"
      },
      {
        "index": 85,
        "text": "张祜"
      },
      {
        "index": 86,
        "text": "张祜客淮南，幕中赴宴，杜牧同坐。有所属意，索骰子赌酒，牧微吟曰："
      },
      {
        "index": 87,
        "text": "“骰子逡巡裹手拈，无因得见玉纤纤。”"
      },
      {
        "index": 88,
        "text": "祜应声曰："
      },
      {
        "index": 89,
        "text": "“但须报道金钗落。仿佛还因露指尖。”"
      },
      {
        "index": 90,
        "text": "卢肇"
      },
      {
        "index": 91,
        "text": "牛奇章（僧孺字思黯，封奇章公。）纳妓曰真珠。有殊色，卢肇初计偕至襄阳。奇章重其文。延于中寝，会真珠沐发。方以手捧其髻。插钗于两鬓间，丞相曰：“何妨一咏。”肇即赋云："
      },
      {
        "index": 92,
        "text": "“神女初离碧玉阶，彤云犹拥牡丹鞋。知道相公怜玉腕，故将纤手整金钗。”"
      },
      {
        "index": 93,
        "text": "张文潜"
      },
      {
        "index": 94,
        "text": "张文潜（耒）初官通许，喜营妓刘淑女，为作诗曰："
      },
      {
        "index": 95,
        "text": "“可是相逢意便深，为郎巧笑不须金。门前一尺春风髻，窗外三更夜雨衾。别燕从"
      },
      {
        "index": 96,
        "text": "教灯见泪，孤舟惟有月知心。东西芳草皆相似，欲望高楼何处寻。”"
      },
      {
        "index": 97,
        "text": "钱鹤滩"
      },
      {
        "index": 98,
        "text": "状元钱鹤滩（福）已归田，有客言江都张妓动人，公速治装访之。既至，已属盐贾矣。公即日往叩。贾重其才名，留饮。公就酒，语求见。贾出妓，衣裳缟素，皎若秋月。复令妓出白绫帕请题新句。公即题云："
      },
      {
        "index": 99,
        "text": "“淡罗衫子淡罗裙，淡扫蛾眉淡点唇。可惜一身都是淡，如何嫁与卖盐人。”"
      },
      {
        "index": 100,
        "text": "贞娘墓"
      },
      {
        "index": 101,
        "text": "唐名妓贞娘墓，在虎丘之西。往来游士，多著篇咏。有举子任彦良题一绝云："
      },
      {
        "index": 102,
        "text": "“虎丘山下冢累累，是处松楸尽可悲。何事贵人偏重色，贞娘墓上独题诗。”"
      },
      {
        "index": 103,
        "text": "后人由是搁笔。"
      },
      {
        "index": 104,
        "text": "王元之《题贞娘墓》诗云："
      },
      {
        "index": 105,
        "text": "“女命在乎色，士命在乎才。无色无才者，未死如尘灰。虎丘贞娘墓，止是空土堆。"
      },
      {
        "index": 106,
        "text": "香魂与腻骨，消散如黄埃。何事千百年，一名长在哉。吴越多妇人，死即藏山隈。无色"
      },
      {
        "index": 107,
        "text": "故无名，丘冢空崔嵬。惟有贞娘墓，客到情徘徊。我是好名者，尔尔倾一杯。我非好色"
      },
      {
        "index": 108,
        "text": "者，后人无相咍。”"
      },
      {
        "index": 109,
        "text": "噫！元之非好色，何为倾此一杯？合曰“好名”，名从何来？此自讳其情而不能者也。"
      },
      {
        "index": 110,
        "text": "试莺"
      },
      {
        "index": 111,
        "text": "宋迁《寄试莺》诗有云："
      },
      {
        "index": 112,
        "text": "“誓成乌鲗墨，人似楚山云。”"
      },
      {
        "index": 113,
        "text": "人多不解乌鲗义，《南越志》云：“乌鲗怀墨，江东人取为书契，以绐人物，逾年墨消，空纸耳。”今亦名乌贼鱼。"
      },
      {
        "index": 114,
        "text": "薛书记诗"
      },
      {
        "index": 115,
        "text": "元微之在浙东时，宾府有薛书记，饮酒醉，因争令，以酒器击伤微之，由此遂去幕。乃作《十离诗》为献。诗云："
      },
      {
        "index": 116,
        "text": "“驯扰朱门四五年，毛香足净有人怜。无端咬着亲情脚，不得红丝毡上眠（犬离家）”"
      },
      {
        "index": 117,
        "text": "“越管宣毫始称情，红笺纸上撒花琼。都缘用久锋头尽，不得叉之手内擎（笔离手）”"
      },
      {
        "index": 118,
        "text": "“云耳红毛浅碧蹄，追风曾到日东西。为惊玉面郎君坠，不得华轩更一嘶（马离厩）”"
      },
      {
        "index": 119,
        "text": "“陇西独自一孤身，飞去飞来上锦茵。都缘出语无方便，不得笼中更唤人（鹦鹉离"
      },
      {
        "index": 120,
        "text": "笼）”"
      },
      {
        "index": 121,
        "text": "“出入朱门未忍抛，有人常是语交交。衔泥秽污珊瑚树，不得梁间更垒巢（燕离巢）”"
      },
      {
        "index": 122,
        "text": "“皎洁圆明内外通，清光似照水晶宫。都缘一点瑕相污，不得终宵在掌中。（珠离掌）”"
      },
      {
        "index": 123,
        "text": "“戏跃莲池四五秋，常摇朱尾弄纶钩。无端摆断芙蓉朵，不得清泉更一游（鱼离池）”"
      },
      {
        "index": 124,
        "text": "“爪利如锋眼似铃，平原捉兔趁高晴。无端窜向青云外，不得而今手上擎（鹰离鞲）”"
      },
      {
        "index": 125,
        "text": "“蓊郁新栽四五行，常将正节负秋霜。为缘青笋钻墙出，不得垂阴覆玉堂（竹离亭）”"
      },
      {
        "index": 126,
        "text": "“铸泻黄金鉴始开，初生三五月徘徊。为遭无限尘蒙污，不得华堂上玉台（鉴离台）”"
      },
      {
        "index": 127,
        "text": "元公诗曰："
      },
      {
        "index": 128,
        "text": "“马上同携今日杯，洞边还拂去年梅。年年只是人空老，处处何曾花不开。歌咏每"
      },
      {
        "index": 129,
        "text": "添诗酒兴，醉酣还命管弦来。尊前百事皆依旧，点简唯无薛秀才。”"
      },
      {
        "index": 130,
        "text": "刘采春"
      },
      {
        "index": 131,
        "text": "刘采春，浙中名妓也。尝作《罗唝曲》云："
      },
      {
        "index": 132,
        "text": "“不喜秦淮水，生憎江上船。载儿夫婿去，经岁又经年。"
      },
      {
        "index": 133,
        "text": "情同东园柳，枯来得几年。自无枝叶分，莫怨太阳偏。"
      },
      {
        "index": 134,
        "text": "莫作商人妇，金钗当卜钱。朝朝江上望，错认几人船。"
      },
      {
        "index": 135,
        "text": "那年离别日，只道在桐庐。桐庐人不见，今得广州书。"
      },
      {
        "index": 136,
        "text": "昨日胜今日，今年老去年。黄河清有日，白发黑无缘。”"
      },
      {
        "index": 137,
        "text": "元稹廉问浙东时，别薛涛逾十载，方拟驰使往蜀取涛，适采春自淮甸来，篇韵虽不及涛，而容华绝胜。元赠诗云："
      },
      {
        "index": 138,
        "text": "“新妆巧样画双蛾，慢裹常州绣额罗。正面偷情光滑笏，缓行踏月皱纹波。言词雅"
      },
      {
        "index": 139,
        "text": "措风流足，举止低徊秀媚多。更有恼人肠断处，选词能唱望夫歌。”"
      },
      {
        "index": 140,
        "text": "望夫歌即《罗唝曲》也。元因与狎，遂留。在浙江七年，因醉题东武亭诗，末云：“因循归未得，不是恋鲈鱼。”卢侍郎简求戏曰：“丞相虽不为鲈鱼，为好镜湖春耳。”谓采春也。"
      },
      {
        "index": 141,
        "text": "孟淑卿"
      },
      {
        "index": 142,
        "text": "孟淑卿，姑苏训导澄之女，有才辨，工诗，自以配不得志，号曰荆山居士。其诗零落已多，最传者数篇，其《悼亡》云："
      },
      {
        "index": 143,
        "text": "“斑斑罗袖湿啼痕，深恨无香使返魂。豆蔻花开人不见，一帘明月伴黄昏。”"
      },
      {
        "index": 144,
        "text": "又《春归》云："
      },
      {
        "index": 145,
        "text": "“落尽棠梨水拍堤，凄凉芳草梦中迷。无情最是枝头鸟，不管人愁只管啼。”"
      },
      {
        "index": 146,
        "text": "孙巨源"
      },
      {
        "index": 147,
        "text": "李端硕宫保，文和长子，治园池，迎宾客，不替父风。每休沐，必置酒高会，延侍从馆阁，卒以为例。至夜各寝阁，什物供帐，皆不移而具。元丰中，会佳客，坐中忽召学士，将锁院。孙巨源适当制，颇怏怏不欲去。李饰侍妾取罗巾，求长短句。巨源援笔欲书，从者告以将掩禁门矣，草草作数语云："
      },
      {
        "index": 148,
        "text": "“城头尚有三鼕鼓，何须抵死催人去。上马去匆匆，琵琶曲未终。　回头肠断处，"
      },
      {
        "index": 149,
        "text": "那更帘纤雨。漫道玉为堂，玉堂今夜长。”"
      },
      {
        "index": 150,
        "text": "南唐李煜"
      },
      {
        "index": 151,
        "text": "南唐后主李煜归宋后，每怀乡国，且念嫔妾散落，郁郁不自聊，作《浪淘沙》词云："
      },
      {
        "index": 152,
        "text": "“帘外雨潺潺，春意阑珊。罗衾不耐五更寒。梦里不知身是客，一晌贪欢。　独自"
      },
      {
        "index": 153,
        "text": "莫凭栏，无限江山。别时容易见时难。流水落花春去也，天上人间。”"
      },
      {
        "index": 154,
        "text": "程正伯"
      },
      {
        "index": 155,
        "text": "眉山程正伯，号书舟，东坡中表兄弟也。与锦江妓某眷恋甚笃，别时作《酷相思》词云："
      },
      {
        "index": 156,
        "text": "“月挂霜林寒欲坠。正门外，催人起。奈别离，如今真个是，欲住也，留无计。欲"
      },
      {
        "index": 157,
        "text": "去也，来无计。　马上离情衣上泪。各自个，俱憔悴。问江路，梅花开也未。春到也，"
      },
      {
        "index": 158,
        "text": "须频寄。人到也，须频寄。”"
      },
      {
        "index": 159,
        "text": "秦少游（二条）"
      },
      {
        "index": 160,
        "text": "秦少游（观）在蔡州，与营妓楼婉字东玉者甚密，赠《水龙吟》词云："
      },
      {
        "index": 161,
        "text": "“小楼连苑横空，下窥绣毂雕鞍骤。疏帘半卷，单衣初试，清明时候。破暖轻风，"
      },
      {
        "index": 162,
        "text": "弄晴微雨，欲无还有。卖花声过尽，垂杨院落，红成阵，飞鸳甃。　　玉佩丁东别后。"
      },
      {
        "index": 163,
        "text": "恨佳期参差难又。名缰利锁，天还知道，和天也瘦。花下重门，柳边深巷，不堪回首。"
      },
      {
        "index": 164,
        "text": "念多情但有，当时皓月，照人依旧。”（起语及换头隐“楼东玉”三字。）"
      },
      {
        "index": 165,
        "text": "又赠妓陶心儿《南歌子》词云："
      },
      {
        "index": 166,
        "text": "“玉漏迢迢尽，银河淡淡横。梦回宿酒未全醒，已被邻鸡催起，到天明。　臂上妆"
      },
      {
        "index": 167,
        "text": "犹在，襟间泪尚盈。水边灯火渐人行，天外一钩残月，带三星。”末句隐“心”字。"
      },
      {
        "index": 168,
        "text": "程公辟守会稽，秦少游客焉，馆之蓬莱阁。一日，席上有所悦，自尔眷眷不能忘情。因赋《满庭芳》词云："
      },
      {
        "index": 169,
        "text": "“山抹微云，天连衰草，画角声断谯门。暂停征棹，聊共引离尊。多少蓬莱旧事，"
      },
      {
        "index": 170,
        "text": "空回首，烟霭纷纷。斜阳外，寒鸦数点，流水绕孤村。　销魂当此际，香囊暗解，罗带"
      },
      {
        "index": 171,
        "text": "轻分。谩赢得，青楼薄幸名存。此去何时见也？襟袖上空惹啼痕。伤情处，高城望断，"
      },
      {
        "index": 172,
        "text": "灯火已黄昏。”"
      },
      {
        "index": 173,
        "text": "毛泽民"
      },
      {
        "index": 174,
        "text": "毛泽民与钱塘妓狎，临别，赠以《惜分飞》词云："
      },
      {
        "index": 175,
        "text": "“露湿阑干花着露，愁到眉峰碧聚。此恨平分取，更无言语，空相觑。　断雨残云"
      },
      {
        "index": 176,
        "text": "无意绪，寂寞朝朝暮暮。今夜山深处，断魂分付朝回去。”"
      },
      {
        "index": 177,
        "text": "卢疏斋"
      },
      {
        "index": 178,
        "text": "杜妙隆，金陵佳丽人也。卢疏斋欲见之，行李匆匆，不果所愿，因题《踏沙行》于壁云："
      },
      {
        "index": 179,
        "text": "“雪暗山明，溪深花早。行人马上诗成了。归来闻说妙隆歌，金陵却比蓬莱渺。　宝"
      },
      {
        "index": 180,
        "text": "镜慵窥，玉容空好。梁尘不动歌声悄。无人知我此时情，春风一枕松窗晓。”"
      },
      {
        "index": 181,
        "text": "碧玉歌"
      },
      {
        "index": 182,
        "text": "宋汝南王有爱妾。名碧玉。《乐录》有《碧玉歌》。其词曰："
      },
      {
        "index": 183,
        "text": "“碧玉小家女，不敢攀贵德。感郎千金意，惭无倾城色。碧玉破瓜时，郎为情颠倒。"
      },
      {
        "index": 184,
        "text": "感君不羞赧，回身向郎抱。”"
      },
      {
        "index": 185,
        "text": "此曲亦名《千金意》。"
      },
      {
        "index": 186,
        "text": "孙夫人"
      },
      {
        "index": 187,
        "text": "孙夫人，秀州郑文妻也。郑文为太学上舍，久寓行都。孙寄以《忆秦娥》云："
      },
      {
        "index": 188,
        "text": "“花深深，一钩罗袜行花阴。行花阴，闲将柳带，试结同心。　耳边消息空沉沉，"
      },
      {
        "index": 189,
        "text": "画眉楼上愁登临。愁登临，海棠开后，望到如今。”"
      },
      {
        "index": 190,
        "text": "此词为同舍所见，传扬酒楼，一时妓馆无不歌之。"
      },
      {
        "index": 191,
        "text": "王之涣辈酒楼争胜，反不如此词得价。"
      },
      {
        "index": 192,
        "text": "魏夫人"
      },
      {
        "index": 193,
        "text": "魏夫人，曾子宣内子，与朱淑真为词友。有《春恨·江神子》寄夫云："
      },
      {
        "index": 194,
        "text": "“别郎容易见郎难。几多般，懒临鸾。憔悴容仪，陡觉缕衣宽。门外红梅将谢也，"
      },
      {
        "index": 195,
        "text": "谁信道，不曾看。　晓妆楼上望长安。怯轻寒，莫凭栏。嫌怕东风，吹恨上眉端。为报"
      },
      {
        "index": 196,
        "text": "归期须及早，休误妾，一春间。”"
      },
      {
        "index": 197,
        "text": "刘鼎臣妻"
      },
      {
        "index": 198,
        "text": "婺州刘鼎臣，僦省试于行都。濒行，其妻制彩花一枝赠之，侑以《鹧鸪天》词云："
      },
      {
        "index": 199,
        "text": "“金屋无人夜剪缯，宝钗翻过齿痕轻。临行执手殷勤送，衬与萧郎两鬓青。　听嘱"
      },
      {
        "index": 200,
        "text": "咐，好看承。千金不抵此时情。明年宴罢琼林晚，酒面微红相映明。”"
      },
      {
        "index": 201,
        "text": "又有居上庠者，其妻以诗寄鞋袜云："
      },
      {
        "index": 202,
        "text": "“细袜宫鞋巧样新，殷勤寄与读书人。好将稳步青云上，莫向平康漫惹尘。”"
      },
      {
        "index": 203,
        "text": "宋时妇女多能诗，其才情可想见一斑。"
      },
      {
        "index": 204,
        "text": "易彦章妻"
      },
      {
        "index": 205,
        "text": "易祓，字彦章，潭州人。以优等为前廊，久不归。其妻作《一剪梅》寄云："
      },
      {
        "index": 206,
        "text": "“染泪修书寄彦章。贪却前廊，忘却回廊。功成名就不还乡，石作心肠，铁作心肠。"
      },
      {
        "index": 207,
        "text": "红日三竿懒画妆。虚度韶光，瘦损容光。不知何日得成双，羞对鸳鸯，懒对鸳鸯。”"
      },
      {
        "index": 208,
        "text": "朱希真"
      },
      {
        "index": 209,
        "text": "朱希真，小字秋娘，建康府朱将仕女也。年十六，适同邑商人徐必用。徐颇解文义，商久不归，希真作闺怨词，调寄《鹧鸪天》云："
      },
      {
        "index": 210,
        "text": "“梅妒晨妆雪妒轻，远山依约与眉青。尊前无复歌金缕，梦觉空餘月满林。鱼与雁，"
      },
      {
        "index": 211,
        "text": "两浮沉。浅颦微笑总关心。相思恰似江南柳，一夜东风一夜深。”"
      },
      {
        "index": 212,
        "text": "又《满路花》调云："
      },
      {
        "index": 213,
        "text": "“帘烘泪雨干，酒压愁城破。冰壶防饮渴，水残火。朱消粉褪，绝胜新妆裹。不是"
      },
      {
        "index": 214,
        "text": "寒宵短，日上三竿，殢人犹要高卧。如今多病，寂寞章台左。黄昏风弄雪，门深锁。兰"
      },
      {
        "index": 215,
        "text": "房密爱，万种思量过。也须知有我。着甚情悰，你但忘了人呵。”"
      },
      {
        "index": 216,
        "text": "按希真后有《风情·念奴娇》一调云："
      },
      {
        "index": 217,
        "text": "“别离情绪，奈一番好景，一番愁戚。燕语莺啼人乍远，还是他乡寒食。桃李无言，"
      },
      {
        "index": 218,
        "text": "不堪攀折，总是风流客。东君也自怪人，冷淡踪迹。　花艳草芳春事，每随花意薄，疏"
      },
      {
        "index": 219,
        "text": "狂狼籍。除却清风并皓月，脉脉此情谁识？料得文君，重帘不卷，只等闲消息。不如归"
      },
      {
        "index": 220,
        "text": "去，受他真个怜惜。”"
      },
      {
        "index": 221,
        "text": "观此词，则希真有外心矣。"
      },
      {
        "index": 222,
        "text": "蜀娼词"
      },
      {
        "index": 223,
        "text": "蜀娼能文，盖薛涛之遗风也。昔有客自蜀挟一妓归，蓄之别室，率数日一往，偶以病少疏，妓颇疑之。客作词自解，妓即韵答之云："
      },
      {
        "index": 224,
        "text": "“说盟说誓，说情说意，动便春愁满纸，多应念得脱空经，是那个先生教的。　　不"
      },
      {
        "index": 225,
        "text": "茶不饭，不言不语，一味供他憔悴，相思已是不曾间，又那工夫咒你。”"
      },
      {
        "index": 226,
        "text": "又，一妓述送行词云："
      },
      {
        "index": 227,
        "text": "“欲寄意浑无所有，折尽市桥官柳，看君着上征衫，又相将放船楚江口，后会不知"
      },
      {
        "index": 228,
        "text": "何日，又是男儿，休要镇长相守。苟富贵毋相忘，若相忘，有如此柳。”"
      },
      {
        "index": 229,
        "text": "刘燕哥"
      },
      {
        "index": 230,
        "text": "刘燕哥，善歌舞。齐参议还山东，刘赋《太常引》以饯云："
      },
      {
        "index": 231,
        "text": "“故人别我出阳关，无计锁雕鞍。今古别离难。兀谁画，蛾眉远山。　一尊别酒，"
      },
      {
        "index": 232,
        "text": "一声杜宇，寂寞又春残。明月小楼间，第一夜，相思泪弹。”"
      },
      {
        "index": 233,
        "text": "至今脍炙人口。"
      },
      {
        "index": 234,
        "text": "钓竿歌"
      },
      {
        "index": 235,
        "text": "《钓竿》伯常子妻所作也。伯常子避仇河滨，为渔父，其妻思之，每至河侧，作《钓竿》之歌。后司马相如作《钓竿》之诗，今传为古曲。"
      },
      {
        "index": 236,
        "text": "大郎神"
      },
      {
        "index": 237,
        "text": "天后朝，一士人陷冤狱。其妻配入掖庭，善吹觱栗，撰此曲以寄哀情。始名《大郎神》，盖取大郎行第也。畏人知，遂易名《悲切子》，终号《怨回鹘》。"
      },
      {
        "index": 238,
        "text": "羊车（二条）"
      },
      {
        "index": 239,
        "text": "晋泰始九年，武帝多简良家子女以充内职，自择其美者，以绛纱系臂。胡奋子女名芳，既入选，下殿号泣。左右止之曰：“陛下闻声！”芳曰：“死且不畏，何畏陛下！”帝遣洛阳令司马肇册拜芳为贵嫔。帝每有顾问，不饰言辞，率尔而答，进退方雅。"
      },
      {
        "index": 240,
        "text": "时帝多内宠，平吴之后，复纳孙皓宫人数千，自此掖庭殆将万人，而并宠者甚众。帝莫知所适，常乘羊车，恣其所之，至便宴寝。宫人乃取竹叶插户，以盐汁洒地，而引帝车。然芳最蒙爱幸，殆有专房之宠焉。侍御服饰，亚于皇后。帝尝与之樗蒲，争矢，遂伤上指。帝怒曰：“此固将种也。”芳对曰：“北伐公孙，西距诸葛，非将种而何？”帝甚有惭色。"
      },
      {
        "index": 241,
        "text": "又，宋文帝潘淑妃者，本以貌进，始未见赏。帝好乘羊车经诸房，淑妃每庄饰褰帏以俟，密令左右以盐水洒地。帝每至户，羊辄舐地不去。帝曰：“羊乃为汝徘徊，况人乎？”于是爱倾后宫。"
      },
      {
        "index": 242,
        "text": "开元遗事"
      },
      {
        "index": 243,
        "text": "开元中，明皇每至春时，且暮宴于宫中。使嫔妃辈每插艳花，帝亲捉粉蝶放之。随蝶所止幸之。谓之“蝶幸”。又为彩局儿：集宫嫔用骰子掷，最胜一人乃得专夜。宦珰私号骰子为“剉角媒人”。又或投金钱赌侍帝寝。自贵妃入，遂罢此戏。"
      },
      {
        "index": 244,
        "text": "安禄山尝进上“助情花”百粒，大小如粳米，而色红。每当寝，含香一粒，筋力不倦。上秘之，曰：“此亦汉之‘慎恤胶’也。”"
      },
      {
        "index": 245,
        "text": "禄山得爱于太真以此。"
      },
      {
        "index": 246,
        "text": "安禄山受帝眷爱，常与妃子同食，无所不至。帝恐外人以酒毒之，遂赐金牌子系于臂上。每有王公召宴，欲饫以巨觥，禄山即以牌示之，云“准敕断酒”。"
      },
      {
        "index": 247,
        "text": "明皇与贵妃每至酒酣，使妃子统宫妓百餘，上统小中贵亦百餘，排两阵，张锦被为旗帜，攻击相斗，败者罚之。"
      },
      {
        "index": 248,
        "text": "此渔阳鼙鼓之兆。"
      },
      {
        "index": 249,
        "text": "上尝与贵妃采戏，将北，惟重四可转败为胜，连叱之，骰子宛转而成重四。遂命高力士赐绯。骰子四用朱染，始此。"
      },
      {
        "index": 250,
        "text": "贵妃肥有肌，至夏苦热，渴时游后苑，吸花上露以润肺。又每日含玉鱼一枚，藉其凉津。衣轻绡，使侍儿交扇鼓风，犹不解热，每汗出，红腻而香，或拭之巾帕，色如桃花。"
      },
      {
        "index": 251,
        "text": "风流箭"
      },
      {
        "index": 252,
        "text": "宝历中，帝造纸箭，竹皮与纸间，密贮龙麝香末。每宫嫔群聚，帝射之中，有浓香触体，了无楚害，宫中名风流箭，为之语曰：“风流箭中的人人愿。”"
      },
      {
        "index": 253,
        "text": "诨衣"
      },
      {
        "index": 254,
        "text": "唐穆宗以玄绡白书，素纱墨书，为衣服，赐承幸宫人。皆淫鄙之词，时号诨衣。"
      },
      {
        "index": 255,
        "text": "元事（四条）"
      },
      {
        "index": 256,
        "text": "顺帝为英英起采芳馆于琼华岛，内设唐人满花之席，重楼金线之衾，浮香细鳞之帐，六角雕羽之屏。唐人，高丽岛名，产满花草，性柔，折屈不损，光泽可佳，土人编之为席。重楼金线，花名也，出长白山，花心抽丝如金，长至四五尺，每尺寸，缚结如楼形，山中人取以织之成幅。大德间，尾洒夷于清源洞得一物，如龙皮，薄可相照，鳞鳞攒簇，玉色可爱；又间成花卉之形，或红或绿，暑月对之，凉气自生。遣人进贡，时无识者。有一胡僧言曰：“此斑花玉虬壳也。”"
      },
      {
        "index": 257,
        "text": "九引堂台，七夕乞巧之所。至夕，宫女登台，以五彩丝穿九尾钉，先完者为得巧，迟完者谓之输巧，各出资以赠得巧者焉。"
      },
      {
        "index": 258,
        "text": "至大中，洪妃宠于后宫。七夕，诸嫔妃不得登台。台上结彩为楼，妃独与宫官数人升焉。剪彩散台下，令宫人拾之，以色艳淡为胜负。次日，设宴大会，谓之斗巧宴，负巧者罚一席。"
      },
      {
        "index": 259,
        "text": "熊嫔性耐寒，尝于月下游梨花亭，露袒坐紫斑石，元帝见其身与梨花一色，因名亭曰联缟亭。"
      },
      {
        "index": 260,
        "text": "舞金莲"
      },
      {
        "index": 261,
        "text": "李后主宫嫔窅娘善舞，后主作金莲，高六尺，令窅娘以帛缠足，令纤小屈上，作新月状，素袜舞其中。"
      },
      {
        "index": 262,
        "text": "按，此与潘妃事同，今人但知东昏，不知后主，犹撤御前金莲烛，送归院，但知坡公，不知令狐绹也。"
      },
      {
        "index": 263,
        "text": "狂烛"
      },
      {
        "index": 264,
        "text": "宁王好声色，有人献烛百炬，似腊而腻，似脂而硬，不知何物所造。每卜夜，宾妓闲坐，酒酣作狂，其烛则昏昏然，如物所掩，罢则复明。莫测其怪。"
      },
      {
        "index": 265,
        "text": "可名如意烛，亦呼烛媒。"
      },
      {
        "index": 266,
        "text": "醉舆妓围"
      },
      {
        "index": 267,
        "text": "申王每醉，即使宫妓将锦彩结一兜子，令宫妓舁归寝室，本宫呼曰醉舆。又每至冬月风雪之夜，使宫妓密围于坐侧，以御寒气，自呼为妓围。"
      },
      {
        "index": 268,
        "text": "笞妓"
      },
      {
        "index": 269,
        "text": "吕士隆知宣州，好苔营妓。会杭州一妓到，喜留之。一日，郡妓犯小过，欲笞之。妓曰：“妾不敢辞罪，但恐杭妓不能安。”吕乃舍之。"
      },
      {
        "index": 270,
        "text": "谢豹"
      },
      {
        "index": 271,
        "text": "昔有人饮于锦城谢家，其女窥而悦之。其人闻子规啼，心动，即谢去。女恨甚，后闻子规啼，则怔忡若豹鸣也，使侍女以竹枝驱之曰：“豹，汝尚敢至此啼乎？”故名子规为谢豹。出《成都旧事》。"
      },
      {
        "index": 272,
        "text": "《酉阳杂俎》以杜鹃知阳，相推而鸣，先鸣者吐血死；初鸣时，先听者主离别。盖不祥之鸟也。"
      },
      {
        "index": 273,
        "text": "选婿窗 情史　（明）詹詹外史　评辑"
      },
      {
        "index": 274,
        "text": "选婿窗"
      },
      {
        "index": 275,
        "text": "李林甫有女六人，各有姿色。雨露之家，求之不允。林甫于厅事壁间，开一横窗，布以杂宝，幔以绛妙。常日使六女戏于窗下，每有贵族子弟入谒，林甫即使女于窗中自选可意者事之。"
      },
      {
        "index": 276,
        "text": "男女相悦为婚，此良法也。"
      },
      {
        "index": 277,
        "text": "郭元振"
      },
      {
        "index": 278,
        "text": "郭元振少时，美风姿，有才艺，宰相张嘉贞欲纳为婿，谓之曰：“吾女各有姿色，即不知谁是匹耦。吾令五女各持一丝幔前，子自牵之，得者为婿。”元振欣然从命，遂牵一红丝线，得第三女，大有姿色。"
      },
      {
        "index": 279,
        "text": "待阙鸳鸯社"
      },
      {
        "index": 280,
        "text": "朱子春未婚，先开房室，帷帐甚丽，以待其事。时人谓之待阙鸳鸯社。见《妆楼记》。"
      },
      {
        "index": 281,
        "text": "田田　钱钱"
      },
      {
        "index": 282,
        "text": "辛稼轩（名弃疾，字幼安）有二妾，曰田田，曰钱钱，皆因其姓而名之，并善笔札，尝代辛答尺牍。"
      },
      {
        "index": 283,
        "text": "情史氏曰：鸟之鸣春，虫之鸣秋，情也。迫于时而不自已，时往而情亦遁矣。人则不然，韵之为诗，协之为词，一日之讴吟叹咏，垂之千百世而不废；其事之关情者，则又传为美谈，笔之小牍。后世诵其诗，歌其词，述其事，而想见其情，当日之是非邪正，亦因是而有所考也。人以情传，情则何负于人矣！情以人蔽，奈何自负其情耶！"
      }
    ]
  }
}