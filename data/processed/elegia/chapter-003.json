{
  "chapterNumber": 3,
  "title": "Liber III (Book III)",
  "sourceContent": {
    "paragraphs": [
      {
        "index": 0,
        "text": "Cum mea lamentans eleica facta referrem,\net eum Fortune verba inimica darem,\necce nitens proba, que salomonior est Salomone,\nante meum mulier lumen amena stetit,\nquam facies helenat, variat quam forma vicissim:\nnunc celum, nunc plus, nunc capit illa solum.\nHanc Fronesin dictam septena cohors comitatur;\nprebuit officium cuilibet illa suum.\nPrima fovet pueros, alia silogizat, amenat\ntertia colloquiis, perticat illa solum,\nhec abacum monstrat, alia philomenat, et altum\nerigit ad superos septima virgo caput.\nHis predicta dea sedit comitata deabus,\net quasi compatiens mis patientis ait:"
      },
      {
        "index": 1,
        "text": "\"Que lethea tuus potavit pocula sensus?\nQuo tua dormitat mens peregrina loco?\nCerte cecus es et tua mens exorbitat: illud\ntantillum nescis, quod scola docta dedit.\nHeu quantum pateris! De sola mente dolesco,\nquod tuus hoc peregre tempore sensus abit.\nSi foret hic Ypocras et tota medela Salerni,\nmorbida non vel vix mens tuasanaforet:\nnam nequit antiquum medicina repellere morbum,\nquodque diu crevit durat in esse diu.\nHeu, doleo super hoc, quod mentem perdis et omni\nbrutescis sensu, bestia factus homo.\nQuid tibi cum lacrimis? Lacrimarum copia nullum\nparticipem voti debilis esse facit.\nQui gemit ingeminat sua dampna, dolore dolorem\nampliat et duplici funere vivus obit.\nQuid tibi et iniuste Fortune? Multaque semper\npassus es obprobriis vincula propter eam.\nVisipsam non esse vagam? natura repugnat,\nque dedit instabilem semper et esse vagam.\nSeminat in spinis nature iura retractans,\ngarrula divelli rana palude nequit.\nQui cupit auferre naturam seminat herbam,\ncuius in Arturi tempore fructus erit.\nTe nimis aura rotat nimiumque moveris amaris,\net nimium stolidum te facit esse dolor.\nNon hominem redolens hominis denigrat honorem,\nqui nequit adversis prospera iuncta pati.\nUtitur ignare dulci, non usus amaro:\nnamque per oppositum noscitur omne bonum.\nDisce gravanda pati: patientia temperat iram\net duros animos mentis oliva domat.\nNonne recordaris, veluti, stimulante tyrampno,\nmoriger innocua Seneca morte perit?\nNonne meus Severinus inani iure peremptus\ncarcere Papie non patienda tulit?\nNonne cupidineus metrosus Naso magister\nexpulsus patria pauper et exul obit?\nQuid referam multos, quorum sine crimine vita\nverbera Fortune non patienda tulit?\nSilva capillorum numeratis cederet illis,\nquos necis immunes inclita vita dedit.\nAspera ferre decet: maturant aspera mentem\net bene matura plenius uva sapit.\nPer nimios estus gelidas transitur ad umbras,\nsicque per oppositum dulcia querit homo.\nLaurea pro pena, pro morte corona resultat:\nunde laborat homo, premiat inde labor.\nQuid facis, inmunde, mundique inmunda quid optas?\nInmundus mundus que tibi munda dabit?\nVivere, stulte, putasne per omnia secula? Per fe'!\nFactus es insanus credulitate tua.\nInsani sane capitis gravitate laborat\nqui putat hoc mundo vivere posse diu.\nSensus abit tuus et tuus intellectus oberrat,\net tua letheis mens peregrinat aquis.\nDic, ubi sunt que te docuit Bononia quondam?\nHec, ego, dic, ubi sunt que tibi sepe dedi?\nTe multum fovi, docui te, sepe rogavi,\net mea secreta sepe videre dedi.\nTu mea vitis eras, tu palmitis umbra novelli,\ntu fructus validam spem michi sepe dabas.\nTe rastris colui, te sepis vimine cinxi,\net lapides ex te et cuncta nocenda tuli.\nTempus adest fructus, vitis dedit ipsa labruscas,\nproquerosacrevit aspera spina diu.\nHeu, cadit in spinis quod ego in te semino semen,\net mentem spina suffocat ipsa tuam!\nQuod loquor et moneo, quod semino, suscipit ipsa\nque male multiplicat semen arena suum.\nTu nimium tuus es, nimis et tibi credis, inepte,\net solus credis providus esse Cato:\nphylosophus nimis es nimiumque platonior ipso,\nultra phylosophos mens tua sepe fluit.\nAbsque labore sequi (pitagorica cornua cerne)\nvirtutem dextro limite nemo potest.\nEst alia furca facilis descensus Averni,\nut docet archiloqua voce poeta Maro.\nNon sine sudore probitatis scanditur arbor,\nnec sine sudore martiapalmavenit.\nLaudo te, sed in hoc non laudo quod ipsa caduca\naufugisse citis gressibus orbe gemis.\nPro dolor! Unde doles, dolor? Unde tilmes, dolor? Unde\nploras? Que tua sunt, o miseranda cinis?\nPrimitus in mundo tecum tua quanta tulisti?\nNudus eras primo et postea nudus eris.\""
      },
      {
        "index": 2,
        "text": "Tunc ego: \"Mira refers. Quid et hoc est, vera sophya,\nquod dicis? Nimis est hic mihi sermo gravis.\nQuis modo tam mitis, tam dulcis tamque benignus,\nquem nimis hec ultra non ferat ira modum?\nNon ego, eum videam paleis postponere grana,\ncum superet molles nunc saliunca rosas,\ncum fructus hodie ante suos paret edereflores\narbor abortivis prodigiosa comis,\ncum quod (grande nefas!) tolluntur ad alta nefandi\net premitur vita deteriore probus.\nDic michi, qui mores, que vita, quis ordo Neroni\nUrbis et orbis opes imperiumque dedit?\nEcce (sed id taceo) multi, probitate vetante,\nnomen habent, quibus est nominis umbra pudor.\""
      },
      {
        "index": 3,
        "text": "Tunc ea: \"Deciperis, nec te ignorantia iuris\nexcusat; nimis es, imperiose, rudis.\nQuam gravis hic labor et quam magna industria mentis\nnoscere veraci cognitione probos!\nSepe bonos mendax mentitur opinio pravos\natque e converso promovet ipsa malos.\nOmnis que niveo volucris plumescit amictu,\nnon est, si simulet, vera columba tamen.\nSepe sub agnina latet hirtus pelle Lycaon,\nsubque Catone pio perfidus ipse Nero.\nEcontra, bene scis, inter latet hispida mollis\ntegmina sanguineo tincta ruborerosa,\ntamque duces claros, Itacum prolemquePhilippi,\nmembra per obscuros littera prisca refert.\nMulta vides igitur, faleris circumdata fictis,\nque se longe aliter quam videantur habent.\nIniustos habuisse doles fastigia rerum:\nlonga tibi status hic causa doloris erit.\nQuam sit ad alta trahi miserum mortalibus omen\nnescis; si scires hoc, siluisse velis.\nPromovet iniustos Fortuna volubilis, ut quos\nscandere precipites fecit, ad ima rotet;\nnam graviore ruit turris tumefacta ruina,\net gravius pulsat alta cupressus humum.\nMens hominum quantis errorum ceca tenebris\nmergitur, ut reputet sola nefanda bonum.\nNon felix qui non ubi crescat honore, sed hic qui\nnon ubi decrescat, quo neque possit, habet.\nVe tibi, ve, mortale genus, quod semper ad alta\nniteris ut lapsu perfidiore cadas!\nHic gladios, hic pocula sevus et hostis et hospes\ntemperat, interitus dira venena sui.\nAspice, cui totiens Capitolia celsa triumphos\nobtulerant, famulum fata tulisse suum.\nAspice quem Babilon cupido potavit in auro\nfataque quam tulerit Cesar acerba suis.\nNonne ferox Macedum protectus ab hoste tyrampnus\ncorda venenatus inter amica perit?\nQuid Darium referam, quid Cyrum, quidve Neronem?\nNamtenui semper stamine pendet honor.\nEcce modernorum priscis exempla relictis:\npaupertate nichil tutius esse potest.\nUnicus ille leo, fidei vigor, unicus imo\nmurus et hostilis unicus ille timor,\ndux ferus et nostre Corradus causa salutis,\n(Cur? Quia magnus erat.) proditione perit.\nQui modo regnantes et fortes fregerat arces,\ncui genus et census robora dura dabant,\nnuper (ve misero!) sub paupertatis amictu\ncaptus et inclusus Anglicus acta luit.\nO cecum mortale genus, quid tutius ergo\npaupertate? Fere nil: nichil absque fere.\nVade per Yspanos, et nigros vade per Indos,\nvade per insidias, vade per omne nemus,\nvade per hostiles cuneos turmasque latronum,\ndummodo sis verus, tutus, egenus, eris.\nQuid faciet vacuus coram latrone viator?\nLetus et intrepidus fundet ad astra melos.\nQuid rutili torques, quid prosunt ergo thiare,\nquid sceptrum, quid honos, quid loculusve satur?\nQuidve magistratus et quid pretiosa supellex?\nPaupertate nichil tutius esse potest.\""
      },
      {
        "index": 4,
        "text": "Tunc ego: \"Scire velim, si non nimis esset onustum:\nmundus an hic vene deterioris erit,\nan proprium, quod amo, scelus exuet an magis isto\nqui iacet infelix stabit in esse suo?\nDic tamen ‚ unde supra memini bene ‚ cur retulisti:\n\"inmundus mundus que tibi munda dabit\"?\""
      },
      {
        "index": 5,
        "text": "Tunc ea: \"Vix umbram gerit hoc: preludia rerum\nsolvere propositum luciditate queunt.\nNunquid ad argentum puro devenimus ab auro?\nalter ab argento cursus ad era fuit,\ntertius in ferrum fit cursus ab ere, quod et nunc\ndecidit in, cursu deteriore, lutum.\nDeficiente luto, quid erit? Veniemus ad ipsum\nstercus et in tali feteat omnis homo.\nEcce vides quantis putrescit sordibus iste\nmundus, et hoc ipsum nomen habere nequit.\nOmnia degenerant, peioribus omnia currunt\ncursibus, et, fracto remige, navis abit.\nMundus amat, spernit, tenuat, secatur, abhorret:\npessima, iustitiam, iura, nefanda, bonum.\nMundus alit fraudes, refovet scelus, arcet honesta,\nrecta fugit, violat federa, fera cupit.\nIpsa, caput mundi, venalis curia pape\nprostat et infirmat cetera membra caput.\nSacrum ‚ cerne nefas nostroque pudentius evo ‚\nvenditur in, turpi conditione, foro:\ncrisma sacrum, sacer ordo, altaria sacra, sacrata\ndona; quid hec ultra? Venditur ipse Deus.\nO sacra, que sacras maculant commertia sedes!\nO sacra que faciunt celica templa forum!\nTale, tuus mundus, si mundus iure vocatur,\ntale frequentatum sudat habere forum.\nEcce ‚ sed ista pudet ‚ circumvaga turba, scolares\nsectantur propria venditione forum.\nCitra legis iter, pro, tam pretiosa propago\nvenit servili conditione, dolor!\nLibertas vitiata fugit: nunquanque vocari\ningenuum talem de ratione decet.\nEcce, nefas! sese, stimulante cupidine, nupta\nvendit et innupte contingit illud idem.\nSi foret, ut quondam Lucretia, casta, crumena\ncum sibi porrigitur, cedet avara tibi.\nPenelope, vidue sue mercenaria vite,\nad nummi sonitus audiet illa preces.\nVenditur, o dolor, omnificis sententia nummis,\niudiciumque pium copia frangit opum.\nDeviat a vero corruptus munere iudex,\nfalsilocumque facit ius piagazapium.\nLuxus edax livorque macer, cocus ardor habendi\nvastat opes, mordet optima, corda cremat.\nPestis adulatrix ‚ pro! ‚ ficto risula vultu,\ncuncta potest, satrapis delitiosa comes.\nEcce suo Pilades ‚ scelus! ‚ insidiatur Horesti,\nnuptaque sub proprium sannat iniqua virum.\nClericus edoctus, miles rudis et leve vulgus\nnegligit, horret, alit: iura, modesta, malum.\nMigrat in exilium virtus vitiumque triumphat,\nregnat et in populis grande tribunal habet.\nNescio quo ceco lenita papavere dormit\nmensque Creatorem nescit iniqua suum.\nEn iterum toto lingua crucifigitur orbe,\nen iterum patitur dira flagella Deus!\nVespasiana manus iterum consurgat et omnem\ndiruat Occeanum qui scelerata patrat.\nFactorem factura suum, stimulante tyrampno\ndelicti, factis despicit orba suis.\nInde fames venit, inde gravis discordia regnis,\ninde Cananeis preda cibusque sumus,\ninde premit gladius carnalis spiritualem,\net vice conversa spiritualis eum.\nHinc subitos Atropos predatrix occupat artus,\nnec sinit ut doleat peniteatque miser.\nIure vides igitur quod recta ligatio nectit\n\"inmundus mundus\" hec duo verba simul.\""
      }
    ]
  }
}
