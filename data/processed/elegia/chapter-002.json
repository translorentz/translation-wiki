{
  "chapterNumber": 2,
  "title": "Liber II (Book II)",
  "sourceContent": {
    "paragraphs": [
      {
        "index": 0,
        "text": "Plange, miser, palmis, Henrice miserrime, plange,\net caput et dura pectora plange, miser.\nMe sibi privignum Rannusia, dira noverca,\nardet in horrendis perpetuaremalis.\nEst Fortuna michi serpente neronior omni;\nnam serpens fugit, at sepius illa fugat.\nQuando michi tribuet sors prospera prosperitatem?\nNon hodie, nec cras, quod puto, forsan heri.\nCum me blandifero respexerit alea vultu,\nArne, retro properans fonte recurre tuo.\nQuam male fructificat que numquam floruit arbor!\nSpes quoque messis abit cum male germen obit.\nO pudor, o timor, o dolor, o mala tedia vite,\no comes assiduus plusque furore furor!\nQuid faciam? Vos hoc mea dicite turba dolorum;\nnam vos auxilium consiliumque meum.\nO Deus, o quare subito Fortuna rotatu\ncuncta molendinat mobiliore rota?\nSors mala, sors peior, sors pessima, sorsque maligna\nfacturam turpi protheat arte tuam.\nHanc, Pater, hanc animam, misero quam carcere trudis,\nhanc lacrimis plenam suscipe, redde polo.\nAlme parens, animam, quam pene turba flagellat,\nsuscipe quam stigiis tritat Erinis aquis,\nquam ferit Alecto, quam Thesiphoneque fatigat,\ncui Fortuna nocet quave Megera furit.\nErgo pium pietas te reddat, ut impia cesset\nAlecto, miserum que lacerare sitit.\nTu quoque, vesani promptissima causa doloris,\nasculta et celerem, perfida, siste rotam.\nVerberibus preceps diris, fortuna, quid est hoc\nquod caput affligis, insidiosa, meum?\nQuo rapis, o fera, me? Cresum facis, impia, Codrum,\nNestora Tersitem, turpius ausa nefas.\nNumquid ego Scarioth? Numquid sum Pontius, unde\ntam graviter meruitantaflagella pati?\nStulta, quid insanis? Caput hoc, caput hoc quid acerbas?\nPone modum sceleri, perfida, pone modum.\nDeficiunt alii, me solum sola fatigas?\nSed videas quid agas, ultio rara perit.\nProspice ne tua te penarum turba sagittet:\nnam ferit actorem sepe sagitta suum.\nHeu, quid agis, quid agis? Quid me, quid, perfida, perdis?\nPone modum sceleri, perfida, pone modum.\nDic mihi, quid feci? Responde, lingua dolosa,\nresponde per eum qui super astra sedet.\nSi nobis, vesana, tui si copia detur,\ndilacerata feris turpiter esca fores.\nQuis furor? Unde furis? Quid me, furiosa, lacessis?\nPone modum sceleri, perfida, pone modum.\""
      },
      {
        "index": 1,
        "text": "Talibus orba suas dictis dea prebuit aures;\nhec ait et celerem circinat ipsa rotam:\n\"Quid mea mordaci laceras vaga facta Camena;\nquem fore plus misero plusque dolente dedi?\nNonne meo mundi clauduntur regna pugillo?\nNonne meum regnum climata cuncta tremunt?\nGrecus et Ebreus, et Barbarus atque Latinus\nme timet, exhorret, me veneratur, amat.\nNonne potestates mundi mundique minora\nimperio cogo subdere cuncta meo?\nNuper Alamannus, Siculam delatus in oram,\nludendo feri√Åam perdidit ipse suam.\nPerdidit hic equites, rochos peditesque minores,\nperdidit alphinos: vix bene tutus abit.\nMeque Saladinus, nimium vexilla salutis\nexpugnans, hostem sentiet esse suam.\nQuid referam veteres quorum fert fama ruinam?\nMater Pompeio, deinde noverca fui.\nUbera sic Dario, post verbera, mellea Cyro,\nfellea post, nutrix ingeniosa, dedi.\nTu quem fama silet, quem noscit dedecus, iram\nobprobriis laceras, obprobriose, meam.\nQuidve minas agitas?Reuses pro crimine lese\nMaiestatis, et hoc tota propago luet.\nProspice quid facias, nondum perit omne venenum,\net mea vis nondum desinit esse mea.\""
      },
      {
        "index": 2,
        "text": "\"Que peiora potes, meretrix fortuna, noverca\npessima, Medea dirior, Ydra ferox?\nDeveni ad nichilum: restans michi spiritus ossa\nnon habet, in quo nil hec tua probra valent.\nMorte nocere putas? Foret hec michi vita salubris:\nduplicior mors est morte carere mihi.\nQuam letus, quacumque Deus donaverit hora,\nsuscipiam! Post hanc stercus in ore tuo.\nQuid totiens varias sumis, furiosa, figuras?\nNunc alacris rides, nunc lacrimosa gemis,\nFloridanunc, nunc sordida; nunc nigra, nunc rubicunda;\nAurea nunc, nunc es sordida facta luto.\nProtheus esne? Vagusne movet tua viscera ventus,\nvel tua diabolus viscera crebra movet?\nSemper es inconstans, vaga mobilis, aspera, ceca,\ninstabilis, levior, perfida, surda, fera.\""
      },
      {
        "index": 3,
        "text": "Tunc et subridens: \"O quanto pulvere noctis\nhumane mentis lumina ceca latent!\nNunquid obaudisti: \"Sermones ponderet unus\nquisque suos: sapiens cogitat ante loqui?\"\nLegibus indictis utor; si legibus, ergo\niustis; si iustis, iure fit, ergo bene.\nNonne sua licite sic quilibet utitur arte?\nQuod sibi sors dederit utitur omnis homo:\nmiles equis, piscator aquis et clericus hymnis,\nnauta fretis, pugiles Marte, poeta metris.\nRusticus asper arat, numerat mercator avarus,\nvirgo legitflores, stultus amator amat.\nAst ego, que dea sum, qua nulla potentior orbe,\nquem ligat Occeani circulus orbe suo,\nnonne meam licite, stultissime, prosequar artem?\nSic opus est ut te precipitando rotem.\nErgo vide quid agas. Sapiens deliberat ante\nquam faciat; sic tu premeditare, miser.\nHa, genus humanum mea quantis asperat acta\nmorsibus, atque meum dentibus occat opus!\nSi sibi divitias digitis porrexero laxis,\nlaudibus extollor imperialis ego:\ntunc ego summa parens et tuncreginaverenda,\ntunc dea summa, deo preferor ipsa Iovi.\nSed si forte meam retinentem clausero dextram,\nmorsibus et stimulis mordeor ipsa feris:\ntunc ego periura, tunc turpis adultera dicor,\ntuncque sacerdotem me vitiasse ferunt.\nTu modo; sed quare me dentibus asper acutis,\ninfelix, laceras colloquiisque tuis?\nArbitrio loqueris: nam iuris pondus abhorres\net dedignaris de ratione loqui.\nSe docet iniustam causam partemque tueri\nqui solis probris certat iniqua loqui;\nsic solet ignavus, cum desunt verba, sophysta\ngarrulus, ut videant, voce tonare, sui.\nSic quoque, cum desunt tibi iura, recurris ad ipsam,\nquam bene novisti, garrulitatis opem.\nErgo si qua tuis, quod non puto, mentibus herent\niusta, refer; vel tu, quod magis oro, sile.\""
      },
      {
        "index": 4,
        "text": "Tunc ego: \"Vesanum, meretrix Rannusia, monstrum,\nnum licet hoc solum verba referre michi?\nTu facis et dicis: laceras me, perfida, factis,\nimproperas post hec facta nefanda michi.\nNunc scio de facto quod semper culpa redundat\nin miserum, qui non unde tuetur habet;\nlis quotiens oritur aquilas atque inter olores,\nculpa solet minimis semper iniqua dari;\nsic quotiens certant Acteon rexque ferarum,\npessima qui minor est iura fovere ferunt.\nEt quotiens rabies sevit Germanica Tuscis,\noppida testantur lenia, fracta, fidem.\nTu quoque me. Sed si vim vi depellere possem,\nvel taceas, tua vel parcior ira foret.\nCautius ergo tuas satyras, inimica deorum,\ninsere, vel tibi que sunt recitanda vide:\nnam male castigat sotios quem crimen eadem\nlabepremit pariter quam removere studet.\nSic Paris Egidem, sie Lucius ille Cethegum,\nsic quoque retrogradum mater aquosa suum.\"\nNon igitur studeas alios dampnare quod in te est,\nne cadat in barbam pena pudenda tuam.\nNamfatuum nimis est aliquem dampnare seipsum,\nquod tibi ne facias, litigiosa, cave.\nTuleviset leva, tu preceps, tu furiosa,\ntu ratione carens nescis habere modum.\nMe feris inque furis, laceras me meve lacessis,\net latus et latum destruis omne meum.\""
      },
      {
        "index": 5,
        "text": "Tunc ea: \"Non unum mecum lucrabere nummum,\nqui dominam queris dedecorare tuam.\nNamque suo servus domino luctando repugnans\ncalcitrat in stimulum perfidus ipse suum.\nDiscant mortales dominos proprios venerari:\nnam qui fraude nocet, fraudibus ille perit.\nNumquid Alexander, numquid tu Cesar es? Unde\ntantasuperbia, vel tantus, inique, furor?\nTu quis es? Unde furis? Te scimus et unde fuisti,\nque sit origo tui quique fuere patres.\nTe decet horrendis versare ligonibus arva,\nquod genus agresti postulat arte tuum,\nEt quis es? Unde venis? Cro, cro! Vesane, recede\net geme perpetuum perpetuumque late.\nQuicquid agas, quicquid dicas, quicquid patiaris,\nnon facis ut retrahas quod mea dextra trahit.\nSic ego primatum venerandaque sceptra tenebo,\net pro velle meo mel tibi felque dabo.\nTu formica brevis, mus parvus, nanus inanis;\nquid michi, quid facies, nane pudende? Nichil.\nNil tua probra, minas, generalis yconoma rerum\ncuro, sed in cathedra glorior ipsa mea.\nNon minus unguipotens volucres leo papiliones,\nnec Polis angustumTiburavara minus,\nnec minus archivolans tremulas generosa cicadas\nquam tua, vaniloquax, verba minasque tremam.\nQuid tua sanna potest? Si quis derisor, et ipse\nderisus turbis omnibus esse solet.\nNictimene sonitu deridet nocte volucres;\nnumquid eam lacerat cetera turba die?\nSie qui derident alios ridentur et ipsi:\nnil magis in populis est generale nota.\nErgo quiesce, miser: miser, ergo quiesce, quiesce!\nNamleve verba potes ferre, sed acta gravant.\""
      },
      {
        "index": 6,
        "text": "Tunc ego: \"Deliris stomachor, Rannusia, dictis,\ndum michi probra tuis obicis, orba, metris.\nDum mea veriloquis recitas convitia verbis,\nnil gravius vero sevior ira tenet.\nNon opus est verbis, gladio qui percutit hostem:\nnam satis ad vulnus sufficit ensis atrox.\nImproperasne michi genus? Usuraria, monstrum,\nfronte capillata sed retro rasa caput.\nSimia non es, turpior es, turpissima rerum\nres es, nescio quid, quam nichil esse velim.\nSim licet agresti tenuique propagine natus,\nnon vacat omnimoda nobilitate genus:\nnon presigne genus, nec clarum nomen avorum,\nsed probitas vera nobilitate viget.\nIn tenui calamo latitat mel sepe suave,\net modici fontis temperat unda sitim.\nNil tremis. Unde locus? Bucifal sepissime muscis\net formicarum sepe fit esca lupus.\nNil adeo validum, quod non quandoque teratur\nhoc et ab invalido, sepe videre potes:\nvomer humo, lapis unda, pollice gemma, quid ultra?\nSepe quod est solidum frangere molle solet.\nNon semper Marium, nec semper sepe rotatum\nvolvis Apollonium: fortior alter erit,\nqui redimens mea probra fero pugnabit agone\net tibi forsan atrox auferet ille caput.\""
      },
      {
        "index": 7,
        "text": "Tunc ea: \"Pacificis loquar ex ratione loquelis,\nsi placet et mecum pacificare velis.\nDespicerer nimium si starem semper eodem,\nvel bona, vel mala, vel inter utrumque manens.\nOmne quod est crebrum nimio vilescit in usu;\nomne quod est rarum carius esse solet.\nPulegio piper est generosum vilius Indis,\nvilior herbicolor cautibus iaspis ibi.\nCarior est grisea gelidis clamis aspera Gotis\nqua fera carnificis dextera nudat ovem.\nBononie claro plus milite carus habetur\ndurus et horrendus, Marte furente, pedes.\nNon adeo potes ipse queri: tibi sepe benigna,\net quamvis nunquam prodiga, larga fui.\nNunc ego, nunc tibi proposui clementior esse,\nsi libet, et mecum pacificare velis.\""
      },
      {
        "index": 8,
        "text": "\"Absit, iniqua canis, me tecum pacificare,\nsed tibi pacificet, seva, brunellus iners;\nnam tibi nulla fides, nullus modus, ordine nullo\nvivis, et est socius pro ratione furor.\""
      },
      {
        "index": 9,
        "text": "Tunc ea: \"Iudicio non tecum stare recuso,\nut videat lex hoc iustiniana scelus.\nSi bene dicis, habes quod abest, ius et rationem;\nsi male, preceptis ergo quiesce meis.\""
      },
      {
        "index": 10,
        "text": "\"Ni melius quam iura scias, ignara, rotatus,\nstaret quem giras orbis in orbe tuo\nSistere iudicio furiosi lege vetantur;\nergo tibi ius, cum sis furiosa, vetat.\""
      },
      {
        "index": 11,
        "text": "Tunc ea: \"Vade ferox; hostis meus esse memento.\"\n\"Tu quoque vade; hostis esse memento mea.\""
      }
    ]
  }
}
