{
  "chapterNumber": 51,
  "title": "Է. ՀՈԳԵՎՈՐ ԱՌԱՋՆՈՐԴԸ — E. The Spiritual Forerunner",
  "sourceContent": {
    "paragraphs": [
      {
        "index": 0,
        "text": "Մենք պատրաստվեցանք գնալ հայոց առաջնորդի մոտ։"
      },
      {
        "index": 1,
        "text": "— Սրբազանի մոտ դատարկաձեռն չի կարելի գնալ,— ասաց Ասլանը իր արկղներից մեկը բաց անելով,— նրան պետք է մի որևիցե ընծա տանել։"
      },
      {
        "index": 2,
        "text": "Նա դուրս բերեց քթախոտի մի գեղեցիկ տուփ, ասելով."
      },
      {
        "index": 3,
        "text": "— Արևելքում պաշտոնական անձինք ընծաներ շատ են սիրում…"
      },
      {
        "index": 4,
        "text": "— Բայց դու փաշային առանց ընծայի ներկայացար։"
      },
      {
        "index": 5,
        "text": "— Դրա փոխարեն ես բժշկում եմ նրա որդուն։"
      },
      {
        "index": 6,
        "text": "Մենք նստեցինք վարպետ Փանոսի ձիերի վրա և սկսեցինք դիմել դեպի քաղաքը։ Այսօր մեզ հետ ղավազներ չկային, ես և Ասլանը միայնակ էինք։ Ճանապարհին նա կրկին զգուշացրեց ինձ, որ չմոռանամ իմ դերը…"
      },
      {
        "index": 7,
        "text": "Հայոց առաջնորդարանը կից էր Սուրբ Նշան եկեղեցուն։"
      },
      {
        "index": 8,
        "text": "Հոգևոր առաջնորդի բնակարանը․ թեև փաշայի ապարանքի շքեղությունը չուներ, բայց իր բնավորության կողմից շատ նման էր նրան։ Զանազանությունը նրանումն էր միայն, որ այստեղ չկային ներքինիներ, սևամորթ ստրուկներ, չկար և հարեմ։ Բայց այստեղ ևս կար բանտ, այստեղ ևս մարդիկ տուգանքի էին ենթարկվում, այստեղ ևս կաշառակերությունը խեղդում էր, սպանում էր ամեն արդարություն։"
      },
      {
        "index": 9,
        "text": "Երևում էր, որ նորին սրբազնությունը գիտեր պահպանել իր դիրքի բարձր նշանակությունը։ Մի խումբ ծառաներ դուրս թափվեցան, մեր ձիաները բռնեցին, մեզ տարան առանձին ընդունարանում, բայց տասն րոպեից ավել սպասել տվին, մինչև պատիվ ունեցանք ներկայանալու։"
      },
      {
        "index": 10,
        "text": "Ասլանը մոտեցավ համբուրելու սրբազանի աջը, բայց նա թույլ չտվեց, միայն սիրալիր կերպով սեղմեց իր այցելվի ձեռքը, հետո շատ քաղցրությամբ տեղ ցույց ավեց իր աջ կողմում, բոլորովին իր մոտ։"
      },
      {
        "index": 11,
        "text": "Ասլանը նստեց, իսկ ես նրա աջը համբուրելուց և օրհնությունը առնելուց հետո, կանգնած մնացի ոտքի վրա։"
      },
      {
        "index": 12,
        "text": "Սենյակի հատակը ամբողջապես ծածկված էր գեղեցիկ գորգերով։ Եվրոպական կարասիք, որպես ամեն տեղ այդ քաղաքում,"
      },
      {
        "index": 13,
        "text": "նույնպես և այստեղ չկային, միայն սենյակի պատվավոր մասում, այսինքն մուտքի հանդեպ, գորգերի վրա տարածված էր մի փափուկ մինդար, որ պատած էր սև թավիշով. նրա վրա նստած էր սրբազանը, նրա վրա նստացրեց նաև իր հյուրին։ Հիսուն տարեկան հազիվ կլիներ սրբազանը, միջահասակ մարդ էր փառավոր սև մորուքով, որ դեռ նոր էր սկսել ճերմակել, և ծանր, լուրջ նայվածքով, որը խիստ հարմարվում էր նրա աստիճանին։ Գլուխը սովորաբար փոքր-ինչ կորացրած էր բռնում, և տակից նայելու համեստությունն ուներ։ Հագել էր երկար, ընդարձակ փարաջա սև ատլասից, որի մետաքսյա կարմիր աստառով պատած լայն թևքերը երևան էին հանում նրա գեղեցիկ թևնոցները, որ պատրաստված էին վարդագույն թավիշից և կապված էին արծաթյա կոճակներով։ Աջ ձեռքում բռնած ուներ երկար «տեր-ողորմյա»  դեղին սաթից․ խոշոր հատիկներով, որի մի մասը փաթաթել էր բազուկի վրա։ Ճկույթի վրա փայլում էր եպիսկոպոսական ոսկի մատանին, ահագին վարդագույն քարով։ Այդ պատկառելի անձնավորությունը միացնում էր իր մեջ կրոնավորի անձնավորությունը և իշխանավորի փառահեղությունը։"
      },
      {
        "index": 14,
        "text": "— Ի՞նչ լեզվով կարող եմ ձեզ հետ խոսել, պարոն բժշկապետ,— հարցրեց սրբազանը,— ես դժբախտաբար եվրոպական ոչ մի լեզու չգիտեմ։"
      },
      {
        "index": 15,
        "text": "— Ես արևելյան համարյա բոլոր լեզուներով խոսում եմ, բացի հայերենից,— պատասխանեց Ասլանը տաճկերեն լեզվով։"
      },
      {
        "index": 16,
        "text": "— Այդ շատ լավ է, որ եվրոպացիք, երբ գալիս են դեպի մեր կողմերը, գիտեն տեղային լեզուներ․ դա միջոց կտար նրանց ավելի լավ ծանոթանալ երկրի հետ։ Բայց դուք, պարոն բժշկապետ, որպես ինձ ասեցին, եկած եք մեր քաղաքը գլխավորապես բևեռագիրները քննելու նպատակով․ առանց հայերեն գիտենալու, իմ կարծիքով, դժվար կլիներ ձեզ որևիցե գաղափար կազմել մեր բևեռագրերի մասին։"
      },
      {
        "index": 17,
        "text": "— Ձեր նկատողությունը բոլորովին ճիշտ է, սրբազան հայր, բայց ինձ անծանոթ է հայոց միայն կենդանի բարբառը, որով այժմ խոսում են, իսկ հին լեզուն ես բավականաչափ ուսումնասիրել եմ։"
      },
      {
        "index": 18,
        "text": "— Ներեցեք, խնդրեմ, իմ անտեղի հետաքրքրությանը, ո՞րտեղ սովորեցիք այդ լեզուները։"
      },
      {
        "index": 19,
        "text": "— Ես բավական ժամանակ եղել եմ Հնդկաստանում, այնտեղ"
      },
      {
        "index": 20,
        "text": "սովորեցի պարսկերենը և հայոց հին լեզուն. հետո ապրում էի Եգիպտոսում, այնտեղ սովորեցի արաբերեն և տաճկերեն։"
      },
      {
        "index": 21,
        "text": "– Դա մի մեծ հարստություն է– այդքան լեզուներ գիտենալ,– ասաց սրբազանը մի առանձին բավականությամբ։– Դուք, պարոն բժշկապետ, սովորած լինելով արևելյան լեզուներ, իհարկե, ընտելացած կլինեք և արևելյան սովորություններին։"
      },
      {
        "index": 22,
        "text": "– Այդ դուք տեսնում եք, սրբազան հայր,– պատասխանեց Ասլանը ծիծաղելով,– տեսնում եք՝ ինչպես ծալապատիկ նստած եմ մինդարի վրա։"
      },
      {
        "index": 23,
        "text": "Սրբազանը նույնպես ծիծաղեց։"
      },
      {
        "index": 24,
        "text": "Մի մանկահասակ պատանի, լավ հագնված, բավական գրավիչ դեմքով, ներս մտավ, մի ձեռքում բռնած արծաթյա փոքրիկ սրճամանը, մյուս ձեռքում՝ արծաթյա փոքրիկ մատուցարան, որի վրա դրած էին երկու չինական ֆինջաններ, նույնպես արծաթյա տակերի մեջ։ Այդ բոլոր հրապուրիչ անոթները, անուշահոտ ըմպելիքով, չափազանց մաքրությունից փայլում էին։ Պատանին ծանրությամբ մոտեցավ, ածեց սև հեղուկը, նախ տվեց հյուրին և ապա սրբազանին։ Սուրճից հետո մի այլ պատանի ներս բերեց արծաթյա նարգիլեն։ Այդ բոլորը, եթե կարելի է այդպես ասել, բավական փաշայական էր, բավական նման էր փաշայի տան հյուրասիրության ձևերին։"
      },
      {
        "index": 25,
        "text": "– Հիմա ես բոլորովին համոզվեցա, պարոն բժշկապետ,– ասաց սրբազանը,– որ դուք բավական ընտելացած եք մեր սովորություններին։"
      },
      {
        "index": 26,
        "text": "– Ես մինչև անգամ սիրում եմ արևելյան սովորությունները,– պատասխանեց Ասլանը, նկատելով, որ սրբազանի հարցմունքները քննական ձև են ստանում։– Երբ ես վերադառնում եմ իմ հայրենիքը, իմ ամենալավ ընծաները իմ ընտանիքին լինում են արևելյան գորգեր, շալեր, արևելյան կարասիք։ Մի սենյակ իմ տան մեջ, ուր ես պարապում եմ, զարդարված է բոլորովին արևելյան ճաշակով։ Արևելքը հրապուրիչ է, սրբազան հայր, նա անփառասեր կրոնավորների վրա անգամ ունենում է իր ազգեցությունը։"
      },
      {
        "index": 27,
        "text": "– Ինչպես ինձ վրա, պարոն բժշկապետ,– պատասխանեց սրբազանը, հասկանալով իր խոսակցի խուլ ակնարկությունը։– Ես, պարոն բժշկապետ, հետևում եմ մեր նշանավոր պատրիարքներից մեկի օրինակին, որը հագնում էր ամենաթանկագին զգեստներ, օծվում էր անուշահոտ յուղերով, մորուքի և գլխի մազերի"
      },
      {
        "index": 28,
        "text": "վրա սփռում էր ոսկու փոշի և իրան շրջապատում էր ամեն տեսակ շքեղություններով։ Մի անգամ, սուլթանի հետ սեղան նստած ժամանակ, թագավորը նկատողություն արեց նրան, թե կրոնավորին վայել չէ այդ աստիճան պճնասիրությունը։ Նա, փոխանակ պատասխանելու, բաց արեց իր օձիքը և ցույց տվեց. փառավոր մետաքսյա զգեստի ներքո, մերկ մարմնի վրա, նա հագած ուներ այծի մազից գործված, կոշտ, ծակռտող խարազն, որ մի ժամանակ հագցնում էին հանցավորներին, երբ կամենում էին ավելի տանջել նրանց, հետո սովորություն եղավ հագնել ճգնավորներին, որոնք իրանց անձը ենթարկում էին ամեն տիպի փորձությունների։"
      },
      {
        "index": 29,
        "text": "Ասլանը շատ լավ գիտեր, որ նորին սրբազնությունը իր սև ատլասի փարաջայի տակից այս տեսակ խարազն հագած չունի, բայց դարձյալ համաձայնվեցավ նրա հետ, ասելով."
      },
      {
        "index": 30,
        "text": "– Արևելքում արտաքին փայլը մեծ նշանակություն ունի։"
      },
      {
        "index": 31,
        "text": "– Մինչև անգամ հարկավոր է,– ավելացրեց սրբազանը,– այստեղ մարդկանց խելքը աչքերումն է և ոչ գլխումը։ Իմ նախորդը, երբ որ գնում էր փաշայի մոտ, նրան ժամերով սպասել էին տալիս, մինչև թույլտվություն էր ստանում ներկայանալու, որովհետև ոտքով էր գնում և աբեղայական հասարակ հագուստով։ Բայց ինձ հետ այնպես չեն վարվում…"
      },
      {
        "index": 32,
        "text": "– Ձեր փաշան բավական քաղաքավարի մարդ է,– խոսքը փոխեց Ասլանը։"
      },
      {
        "index": 33,
        "text": "– Ամենապատվական մարդ է, բարի, առաքինի, ժողովրդասեր, աշխարհաշեն, մի խոսքով, թե՛ իբրև մարդ և թե՛ իբրև երկրի կառավարիչ, անգնահատելի է, իր նմանը չունի։ Նա բոլորովին հիացած է ձեզանով, պարոն բժշկապետ, նա ձեզ Լողմանի հետ է համեմատում. ձեր սակավաժամանակյա բժշկությունը թե՛ փաշայի վրա և թե՛ նրա որդու վրա մեծ օգուտ է բերել։ Քանի օր նրա մոտ էի, միշտ ձեզ վրա էր խոսում, և միշտ այն էր հարցնում, թե ի՞նչով կարող է երախտամատույց լինել ձեզ։"
      },
      {
        "index": 34,
        "text": "– Ես նրան մի մեծ ծառայություն չեմ արել,– պատասխանեց Ասլանը,– բայց պատրաստ կլինեի, եթե իմ ժամանակը ներեր, ավելի մեծ ծառայություններ անել, որովհետև նա արժանավոր մարդ է, և մանավանդ որ դուք այդքան գովում եք։"
      },
      {
        "index": 35,
        "text": "– Ճշմարիտ է, արժանավոր մարդ է և գովության արժանի է,– կրկնեց սրբազանը։"
      },
      {
        "index": 36,
        "text": "– Ուրեմն ժողովուրդը պետք է շատ գոհ լինի մի այդպիսի լավ կառավարչից։"
      },
      {
        "index": 37,
        "text": "– Ժողովուրդը չափազանց գոհ է, մանավանդ քրիստոնյաները։ Բայց…"
      },
      {
        "index": 38,
        "text": "Վերջին բառը արտասանելու միջոցին սրբազանի աչքը ընկավ իմ երեսին, և նա ընդհատեց իր խոսքը։ Ասլանը, այդ նկատելով, ինձ նշան արեց, որ հեռանամ։ Ես դուրս եկա նախասենյակը և նստեցի դռան մոտ։ Նրանց խոսակցությունը պարզ լսելի էր և այնտեղ։"
      },
      {
        "index": 39,
        "text": "– Դուք մի բան էիք ուզում ասել, սրբազան։"
      },
      {
        "index": 40,
        "text": "– Այո, այն էի ուզում ասել, որ ժողովուրդը չափազանց գոհ է, մանավանդ քրիստոնյաները։ Բայց մեր մեջ այժմ դուրս են եկել մի տեսակ խենթ ու խելառ նորելուկներ, որոնք, ամենահիմար ցնորքներով ոգևորված, ազատության հրապույրներով հուզմունքներ են հարուցանում ժողովրդի մեջ և միամիտներին մոլորեցնում են։ Եվ այդ՝ երիտասարդություն կոչված, ցնորամիտ փոքրամասնությունն է, որ դժգոհ է տիրող կառավարությունից։ Ցավալին այն է, որ նրանց դժգոհությունը արտահայտվում է այնպիսի ապօրինի և հանցավոր եղանակներով, որ, ոչինչ լավ արդյունք չունենալուց հետո, մեծամեծ վնասների և կորուստների պատճառ է դառնում։"
      },
      {
        "index": 41,
        "text": "– Ո՛րպիսի վնասներ,– հարցրեց Ասլանը։"
      },
      {
        "index": 42,
        "text": "– Այդքանն էլ մեծ վնաս և մեծ կորուստ պետք է համարել, պարոն բժշկապետ, որ մենք կորցնում ենք մեր բարեխնամ կառավարության աչքում մեր հավատարմությունը, որ ստացել ենք կարևոր, անձնանվեր ծառայությամբ։ Մեր ժողովուրդը մի քանի խելագարների պատճառով կասկածավոր է դառնում կառավարության աչքում։"
      },
      {
        "index": 43,
        "text": "– Մի՞թե կա հայերի մեջ այդ տեսակ երիտասարդություն,– հարցրեց Ասլանը զարմացած կերպով։"
      },
      {
        "index": 44,
        "text": "– Դժբախտաբար կա, բայց դեռ նոր է ծնվում, դեռ նոր է կազմակերպվում։ Բայց թե՛ ես, որ իմ սուրբ պարտավորությունն եմ համարում, և թե՛ փաշան, որ նույնքան նախանձախնդիր է այդ գործում, ամեն ջանք պետք է գործ դնենք, որպեսզի այդ չարիքը քանդենք հենց իր ծնունդի մեջ։"
      },
      {
        "index": 45,
        "text": "Ասլանը ոչինչ չպատասխանեց և ինձ ներս կանչեց։"
      },
      {
        "index": 46,
        "text": "– Ասացեք խնդրեմ, սրբազան հայր,– խոսքը փոխեց նա,– ձեր վանքերում չե՞ն գտնվում հին բժշկարաններ, դա ինձ համար,"
      },
      {
        "index": 47,
        "text": "որպես բժշկի, շատ հետաքրքիր է։ Հայոց բժշկարանները, ըստ մեծի մասին թարգմանված լինելով արաբականից, այժմ արաբերենի մեջ շատերի բնագիրը կորած է. ես մեծ հույս ունեմ հայերեն թարգմանությունների մեջ գտնել այն կորած գրքերը։"
      },
      {
        "index": 48,
        "text": "– Գրչագիր բժշկարաններ կարելի է գտնել մեր վանքերում,– պատասխանեց սրբազանը,– ինձ ևս շատ անգամ պատահել է տեսնել։ Կարելի է գտնել նաև մասնավոր տներում։"
      },
      {
        "index": 49,
        "text": "– Իհարկե, ձեզ պետք է հայտնի լինեն այն վանքերը, որոնց մեջ ավելի մեծ թվով գրչագրեր են պահպանվել։"
      },
      {
        "index": 50,
        "text": "– Ինչպես չէ, բոլորը հայտնի են, օրինակ, Վարագա վանքը, ծովի մեջ գտնված երեք կղզիները, որոնց յուրաքանչյուրի մեջ մի-մի անապատ կա, և ուրիշ շատ վանքեր, որոնք գտնվում են իմ վիճակի մեջ։"
      },
      {
        "index": 51,
        "text": "– Դուք ինձ շատ կպարտավորեիք, սրբազան հայր, եթե կշնորհեիք ինձ մի թուղթ, որ ձեր թեմի մեջ գտնված վանքերում, որտեղ կպատահեր ինձ լինել, ցույց տային ինձ գրչագիրները։ Ես նրանց չէի շարժի իրանց տեղից, բայց եթե իմ նպատակներին հարմար բան գտնեի, կխնդրեի, որ արտագրեն ինձ համար։"
      },
      {
        "index": 52,
        "text": "– Մեծ ուրախությամբ։ Ես կհրամայեմ հենց այսօր պատրաստեն այդ թուղթը։ Նրա մեջ նշանակված կլինեն բոլոր վանքերի անունները, որոնց մեջ գտնվում են գրչագիրները։"
      },
      {
        "index": 53,
        "text": "– Շատ շնորհակալ եմ, ձեր թուղթը ինձ համար միևնույն ժամանակ մի տեսակ ուղեցույց կլինի։"
      },
      {
        "index": 54,
        "text": "Սրբազանը հրամայեց երկրորդ անգամ սուրճ տան և կանչեց իր քարտուղարին։"
      },
      {
        "index": 55,
        "text": "– Մինչև դուք մի անգամ ևս նարգիլե կծխեք, թուղթը պատրաստ կլինի։"
      },
      {
        "index": 56,
        "text": "Քարտուղարը հարկավոր պատվերը ստանալուց հետո, գլուխ տվեց և հեռացավ։ Ասլանը դարձյալ շարունակեց խոսել բժշկության վրա։"
      },
      {
        "index": 57,
        "text": "– Եվրոպան արևելքից սովորելով բժշկությունը, սկսեց բոլորովին մոռանալ իր վարժապետին։ Հառաջադեմ աշակերտը, իրավ է, կարող է ավելի զարգանալ և իր սովորածը ավելի կատարելագործել, բայց հին վարժապետի մոտ դարձյալ շատ բան մնում է։ Ես, օրինակ, հիացած եմ հայոց ժողովրդական բժշկությամբ։ Ճանապարհորդությանս ժամանակ ըստ մեծի մասին խույս էի տալիս քաղաքներից, անցնում էի հայոց գյուղերով, ժողովրդի բժշկության եղանակները ուսումնասիրելու համար։ Ինձ հաջողվեց"
      },
      {
        "index": 58,
        "text": "մի քանի նշանավոր գյուտեր անել, որ մեր բժշկության մեջ բոլորովին անծանոթ են։"
      },
      {
        "index": 59,
        "text": "Ասլանը սուտ չէր խոսում. նա, իրավ, հետաքրքրվում էր ժողովրդական բժշկությամբ և նրա գրքերով, բայց այդ չէր նրա ճանապարհորդության իսկական նպատակը։ Հանգամանքներից օգուտ քաղելու զարմանալի ընդունակություն ուներ այդ մարդը, և ավելի զարմանալի էր նրա մեջ այն ճարպկությունը, որ իր ցանկացած նպատակը հենց իր հակառակորդի ձեռքով կատարել կտար։ Օրինակ, նա պետք է գնար Վարագա վանքը, և ինձ լավ հայտնի էր, թե ինչ նպատակով։ Նրա այցելությունը այդ վանքին՝ կարող էր մեծ կասկած հարուցանել սրբազանի սրտում, որովհետև, ինչպես հետո կտեսնենք, նա Վարագա վրա շատ վատ աչքով էր նայում։ Այժմ Ասլանը այնպես պտտացրեց գործը, որ ինքը սրբազանը նրան թուղթ տվեց Վարագ գնալու, թեև ես հավատացած էի, որ Վարագա գրադարանը նրան շատ չէր հետաքրքրում։"
      },
      {
        "index": 60,
        "text": "– Ես կցանկանայի տեսնել նաև մի տեսակ աղ, որ պատրաստվում է Վանում,– ասաց նա։"
      },
      {
        "index": 61,
        "text": "– Այդ աղը պատրաստվում է Ավան գյուղում,– պատասխանեց սրբազանը,– այստեղից շատ հեռու չէ գյուղը, ընդամենը մի քանի ժամվա ճանապարհ է։ Պատրաստում են ծովի ջրից, «բորակ» է կոչվում, այստեղ գործ են ածում լվացքի մեջ, մաքրելու զարմանալի զորություն ունի։"
      },
      {
        "index": 62,
        "text": "– Նա բորակ չէ,– ասաց Ասլանը,– անկասկած մի այլ բաղադրություն պետք է լինի։ Եթե իմ կարծած աղից լինի, որի մեջ տարակույս չունեմ, կարելի է հուսալ, որ այդ աղը ժամանակով կդառնա վանեցոց հարստության գլխավոր աղբյուրներից մեկը։"
      },
      {
        "index": 63,
        "text": "– Հարստություններ շատ կան մեր երկրում, պարոն բժշկապետ,– ասաց սրբազանը ցավակցական եղանակով,– մեր հանքերը լի են արծաթով, զառիկով, պղինձով, մենք ունենք նավթի աղբյուրներ, առատ քարածուխ ևս գտնվում է մեր լեռներում, ուրիշ ի՜նչեր չունենք մենք, բայց օգուտ քաղողներ չկան։ Եթե ձեզ նման ճանապարհորդներ հաճախ այցելեին մեր կողմերում և ուսումնասիրեին երկիրը, մենք բախտավոր կլինեինք։"
      },
      {
        "index": 64,
        "text": "– Այդ իրավ է,– ասաց Ասլանը և, նայելով ժամացույցին, ավելացրեց,– ներեցեք, սրբազան հայր, ես բավական ժամանակ խլեցի ձեզանից։ Ճանապարհորդները առհասարակ սաստիկ շատախոս են լինում, բայց ես չափը անցա։ Ձեր հաղորդած տեղեկությունները"
      },
      {
        "index": 65,
        "text": "այն աստիճան թանկագին էին ինձ համար և գրավիչ, որ ես չէի կարող օգուտ չքաղել։"
      },
      {
        "index": 66,
        "text": "— Շատ ուրախ եմ, պարոն բժշկապետ,— ասաց սրբազանը մի առանձին բարեսրտությամբ,— դուք ինձ մեծ բավականություն կպատճառեիք, եթե որքան ժամանակ այստեղ կմնայիք, շուտ-շուտ տեսնվեինք, գուցե ես կարող կլինեի ուրիշ ծառայություններով ևս պիտանի լինեք ձեզ։"
      },
      {
        "index": 67,
        "text": "— Շատ շնորհակալ եմ, սրբազան հայր։"
      },
      {
        "index": 68,
        "text": "Այդ միջոցին սրբազանը վեր կացավ, մտավ կից սենյակը, մի քանի րոպեից հետո վերադարձավ, ձեռքում բերելով մի օտարոտի բան, որը առաջարկեց Ասլանին, ասելով."
      },
      {
        "index": 69,
        "text": "— Դուք ինձ հարգած կլինեիք, եթե հիշատակի համար այդ չնչին նվերը ընդունեիք ինձանից և դասեիք ձեր հավաքած հնությունների կարգում։"
      },
      {
        "index": 70,
        "text": "Դա փոքրիկ թիակի ձևով մի գործիք էր փղոսկրից շինված։ Նրա կոթը զարդարած էր ամենանուրբ քանդակներով, իսկ գլուխը կնոջ քնքուշ ձեռքի նմանություն ուներ, որի ափի մեջ երևում էին խարտոցի ատամների պես փափուկ խազեր։ Ասլանը ձեռքում բռնած, երկար նայում էր նրա վրա, հետո երեխայի պես ուրախանալով, ասաց."
      },
      {
        "index": 71,
        "text": "— Ես այն աստիճան սիրահարված եմ հնությունների վրա, սրբազան հայր, որ եթե դուք չտայիք այդ գեղեցիկ ընծան, ես պատրաստ կլինեի մինչև անգամ գողանալ ձեզանից։"
      },
      {
        "index": 72,
        "text": "— Իսկ ես ձեր այդ փոքրիկ մեղքը կներեի, որպես հոգևորական,— պատասխանեց սրբազանը նույնպես ուրախանալով։"
      },
      {
        "index": 73,
        "text": "Ուղիղն ասած, ես էլ չկարողացա զսպել ինձ, սկսեցի ծիծաղել այդ հանաքների վրա։"
      },
      {
        "index": 74,
        "text": "— Ձեր ընծան որքան հիանալի է, սրբազան հայր,— ասաց Ասլանը,— բայց խոստովանում եմ, որ նույնքան ես վատ հնագետ եմ նրա նշանակությունը հասկանալու համար։ Բացատրեցե՛ք, խնդրեմ, դա ի՞նչ բանի է ծառայում։"
      },
      {
        "index": 75,
        "text": "— Դա մեր վանական աբեղաների հնարած մի գործիք է կոչվում է «տիրուհի», հենց այդ անվան մեջն է նրա նշանակությունը, որովհետև կատարում է նույն ծառայությունը, ինչ որ տան տիրուհին կատարում է ընտանիքի մեջ։ Հայոց ընտանիքներում դեռ պահպանվել է վաղեմի սովորությունը, որ տան տիրուհին քորում է իր սկեսուրի, սկեսրայրի և մինչև անգամ հարգելի հյուրերի մեջքը, մաժում է նրանց ոտները և հանգստացնում է նրանց"
      },
      {
        "index": 76,
        "text": "քնելու ժամանակ։ Որովհետև աբեղաները զրկված են տիրուհիներից, հնարել են մի այսպիսի գործիք իրանց մեջքը քորելու։"
      },
      {
        "index": 77,
        "text": "— Շատ սուր կատակ է աբեղաների կողմից,— խոսեց Ասլանը ժպտելով։— Ասացեք խնդրեմ, ո՞ր դարու գործ է այդ «տիրուհին»։"
      },
      {
        "index": 78,
        "text": "— Պետք է տասներկուերորդ դարու գործ լինի, որովհետև այն կաթողիկոսը, որին ընծայված է եղել այդ «տիրուհին», ապրում էր տասներկուերորդ դարում— դա Դավիթն էր, որ Աղթամարա կաթողիկոսության սկիզբը դրեց։"
      },
      {
        "index": 79,
        "text": "Ասլանը փոքր-ինչ դժվարություն ցույց տալով, կարդաց հետևյալ մակագրությունը։"
      },
      {
        "index": 80,
        "text": "«Ի վայելումն Դաւթի Աղթամարայ սրբազնասուրբ կաթողիկոսի»։ «Ի Հնդիկս»։— Ուրեմն Հնդկաստանի գործ է, երևում է, հայերը դեռ տասներկուերորդ դարում Հնդկաստանում գաղթականություն են ունեցել։"
      },
      {
        "index": 81,
        "text": "— Այդ չգիտեմ,— պատասխանեց սրբազանը։"
      },
      {
        "index": 82,
        "text": "— Ասացեք խնդրեմ, այս տեսակ «տիրուհիներ» մինչև այսօր գո՞րծ են ածվում ձեր վանքերում։"
      },
      {
        "index": 83,
        "text": "— Այո՛, գործ են ածվում, մանավանդ այն վանքերում, ուր բոլորովին փակված կյանք են վարում։"
      },
      {
        "index": 84,
        "text": "— Հիանալի գեղարվեստ կա դրա մեջ,— ասաց Ասլանը իսկապես հրճվելով,— այդ «տիրուհին» կարող է Եվրոպայի ամենանշանավոր մուզեումներից մեկի զարդը լինել, բայց ես ինձ մոտ կպահեմ, իբրև թանկագին հիշատակ։ Ուրեմն թույլ տվեցեք, սրրբազան հայր, իմ կողմից ևս ձեզ մոտ մի փոքրիկ հիշատակ թողնել։"
      },
      {
        "index": 85,
        "text": "Ասլանը նայեց իմ երեսին, ես մոտեցա և քթախոտի փղոսկրյա տուփը, որ պահված էր գեղեցիկ պատյանի մեջ, դրեցի նրա առջև։ Նա վեր առեց և տվեց սրբազանին, որը շնորհակալությամբ ընդունելով, ասաց."
      },
      {
        "index": 86,
        "text": "— Որքան անգամ այդ տուփը ձեռքս առնելու լինեմ, ձեր անունը օրհնությամբ կհիշվի իմ բերանում, պարոն բժշկապետ։"
      },
      {
        "index": 87,
        "text": "Ասլանը այլևս երկար չնստեց, երբ քարտուղարը պատրաստած թուղթը ներս բերեց։ Սրբազանը կնիքը դրեց և ստորագրեց թուղթը, հետո իր ձեռքով տվեց Ասլանին։ Նա շնորհակալությամբ ընդունեց թուղթը, և «տիրուհին» առնելով, վեր կացավ։ Երբ սրրբազանի աջը սեղմելով կամենում էր հեռանալ, նա կանգնեցրեց, ասելով."
      },
      {
        "index": 88,
        "text": "— Կիրակի գիշեր ինձ մոտ հյուրեր կլինեն, որոնց թվում կլինի"
      },
      {
        "index": 89,
        "text": "և փաշան, և մեր քաղաքի մի քանի նշանավոր անձինք։ Խնդրեմ, դուք ևս հարգեք մեր սեղանը։"
      },
      {
        "index": 90,
        "text": "— Մեծ ուրախությամբ,— ասաց Ասլանը և մենք դուրս եկանք։"
      },
      {
        "index": 91,
        "text": "Բակի դռան մոտ տեսանք քարտուղարին, որ դարան մտած կատվի պես սպասում էր մեզ։"
      },
      {
        "index": 92,
        "text": "— Դրան պետք է մի բան տալ,— ասեցի Ասլանին։"
      },
      {
        "index": 93,
        "text": "— Գիտեմ,— ասաց նա, և կանչելով քարտուղարին, դրեց նրա ափի մեջ մի հատ ոսկի։"
      },
      {
        "index": 94,
        "text": "Քարտուղարը, ի նշան իր շնորհակալության, բռնեց Ասլանի ձիու ասպանդակը, որ նա հեծնե։ Ասլանը մերժեց այդ ցած ծառայությունը, որ վայել չէր նրա աստիճանին։"
      },
      {
        "index": 95,
        "text": "ճանապարհին ես ասեցի Ասլանին։"
      },
      {
        "index": 96,
        "text": "— Բավական քաղաքավարի մարդ երևաց ինձ սրբազանը։"
      },
      {
        "index": 97,
        "text": "— Եվ հիմար մարդ չէ։"
      }
    ]
  }
}
