{
  "chapterNumber": 33,
  "title": "ԼԳ. ԲՈՂՈՔ ՎԱՆԱԿԱՆ ՍՐԲՈԻԹՅԱՆ ԴԵՄ — LG. COMPLAINT AGAINST MONASTIC HOLINESS",
  "sourceContent": {
    "paragraphs": [
      {
        "index": 0,
        "text": "Գիշերից բավական անցել էր, երբ դարձանք մեր վրանը։ Պառավ Խաթունը անքուն պահապանի նման հսկում էր։ Մարգարիտը քնած էր, փոքրիկ Սալբիին սեղմած ունենալով իր գրկում։ Քնի մեջ նա մոռացել էր իր քողը, երեսը մնացել էր բաց։ Պառավը տեսնելով իմ ներս մտնելը, նրա երեսը ծածկեց։ Մարոն սկսեց ծիծաղել, որ ոչ սակավ բարկություն պատճառեց պառավի մեջ։"
      },
      {
        "index": 1,
        "text": "— Դու ոչ աhն ես իմանում, ոչ ամոթը, Մարո, միայն աստված գիտե, թե քո վերջն ինչ կլինի…— ասաց նա ծանր կերպով։"
      },
      {
        "index": 2,
        "text": "Մարոն ժպտաց և ոչինչ չպատասխանեց։"
      },
      {
        "index": 3,
        "text": "Մարոն թեև խոստացավ, թե կաշխատե, որ ճանապարհին Մարգարիտին խոսացնե ինձ հետ, կամ նրան իր երեսը բաց անել կտա ինձ մոտ, բայց հնար չեղավ. Մարգարիտը մնաց ինձ համար միշտ լուռ և վարագուրյալ կուռք։"
      },
      {
        "index": 4,
        "text": "Առավոտը պետք է լուսացներ տիրոջ կյուրակեն — տոնի մատաղ կտրելու օրը։ Ահա այդ պատճառով, կեսգիշերից սկսած, ամեն մի ուխտավորի վրանի առջև, գետնում փորած հնոցի մեջ, վառվում էր կրակ, և նրա վրա դրած կաթսայի մեջ եփ էր գալիս մատաղի խաշլաման։ Շոգին կաթսաների արտաշնչությունից լցրել էր օդը ախորժ-բարեպաշտական հոտով։ Մի քանի տեղերում դեռ նոր էին մորթում զոհերը։ Վանքի մղդսիները փութաջան եռանդով պտտում էին ուխտավորների բանակի մեջ, կատարելու նրանց պահանջները։ Մղդսիներն էին վաճառում մատաղացու ոչխարները և մատուցանում էին ուխտավորներին ինչ որ նրանց պետք էր։ Եվ դրանց մեջն էր վանքի սպասավորների օգուտը։ Ամեն մի կտրած մատաղի ազդրը մղդսիների սեփականությունն էր, իսկ մորթը պատկանում էր վանքին։ Եվ վարդապետների թիվը մղդսիներից պակաս չէր, որոնք հավաքում էին մորթերը։"
      },
      {
        "index": 5,
        "text": "Պառավ Խաթունը վաղուց գնել էր մեր մատաղացու ոչխարը, մի սպիտակ, անարատ խոյ։"
      },
      {
        "index": 6,
        "text": "— Ի՞նչ եղավ, ուշացավ վարդապետը,— ասում էր անդադար պառավը։— Չեկավ, որ աղը օրհնե։"
      },
      {
        "index": 7,
        "text": "— Ի՞նչ պետք է օրհնած աղը,— հարցրի ես։"
      },
      {
        "index": 8,
        "text": "— Կարծես, հայ-քրիստոնյայի տղա չլինի,— պատասխանեց պառավը կծու կերպով.— այսքանն էլ չէ իմանում, բայց հինգ տարի վարժատուն է գնացել, գիրք է կարդացել…"
      },
      {
        "index": 9,
        "text": "Մարոն ասաց՝ թե օրհնած աղը նրա համար է, որ ուտացնում են մատաղին, նախքան նրան զոհելը։"
      },
      {
        "index": 10,
        "text": "Վերջապես հայտնվեցավ վարդապետը։ Նա այնքան զբաղված էր, որ հազիվ ժամանակ ունեցավ առնել իր ափի մեջ մի քիչ աղի փշրանք, որը մոտեցրուց իր բերանին, անլսելի ձայնով փնթփնթաց նրա վրա մի քանի խոսքեր — իհարկե աղոթք պետք է լիներ — և ապա տվեց աղը պառավ Խաթունին։ Պառավը առեց աղը, վարդապետի աջը համբուրելով, և միևնույն ժամանակ կոխեց նրա ափի մեջ մի բան։ Վարդապետը շնորհակալություն հայտնեց, օրհնեց և հեռացավ, ասելով՝ «ընդունելի մատաղ լինի, սուրբ աստվածածնի օրհնությունը ձեզանից անպակաս լինի» և այլն։"
      },
      {
        "index": 11,
        "text": "Աղն ուտացրինք ոչխարին, խեղճ անասունը այնպես ախորժանոք կերավ, ամենևին չմտածելով, թե այնուհետև որպիսի դառն վիճակ էր սպասում նրան։"
      },
      {
        "index": 12,
        "text": "Թեև ես երկար թափառեցի ուխտավորների բանակի մեջ, բայց տակավին իմ նպատակին հասած չէի․ սալմաստեցիներից ոչ մեկին չտեսա։ Վանքի մղդսին հայտնեց՝ թե նրանց քարավանը իջևանել է բլուրի մյուս կողմում, որովհետև սալմաստեցիք, ուխտավորների վերջինները լինելով, վանքի մոտակայքում տեղ չգտան։ Երբ ես տվեցի նրան երկու ղուրուշնոցը, նա հանձն առավ տանել ինձ և ցույց տալ նրանց տեղը։"
      },
      {
        "index": 13,
        "text": "Եվ իրավ, յուրաքանչյուր երկրի ուխտավորների քարավանը իջևանել էր մի առանձին տեղում։ Ամբողջ կես ժամ մենք անց էինք կենում այն ընդարձակ և խուռն բանակի միջով, դեռ վերջ չկար։ Բայց մղդսի Թորոսը — այսպես էր իմ առաջնորդի անունը — դեռ գոհ չէր վանքի այն տարվա «հունձքով»՝ նա գտնում էր ուխտավորների թիվը շատ պակաս, անցյալի հետ համեմատելով։"
      },
      {
        "index": 14,
        "text": "— Վատացա՜ն ժամանակները, աղա,— ասում էր նա խորին կերպով հոգվոց հանելով։— Առաջ լա՛վ էին տարիները․ կտեսնեիր, այստեղ սար, ձոր, դաշտ, ասեղ գցելու տեղ չկար, ամենը"
      },
      {
        "index": 15,
        "text": "բռնած կլիներ ուխտավորներով։ Հիմա նրա կեսը, կեսի կեսը չկա։ Էլ ինչո՞վ պետք է ապրես։ Տասներկու գլուխ քուլֆաթ կա իմ տանը, ամենից պստիկը հինգ տարեկան է։ Հաց կուզեն, հալավ կուզեն, ո՞րտեղից բերես։ Ինչ էլ որ ուխտավորներից ձեռքդ է գալիս, մեծ բաժինը մեր հայր սուրբերը խլում են․ թե չտաս, վանքի գյուղից դուրս կանեն։ Ի՞նչ պետք է անես նրանից հետո…"
      },
      {
        "index": 16,
        "text": "Մի քանի րոպե տխուր լռությունից հետո մղդսին շարունակեց․"
      },
      {
        "index": 17,
        "text": "— Իմ տղերքը իմ բախտից բոլորն էլ մարմնով ողջ դուրս եկան, գոնյա մեկն էլ «խեղճ» չեղավ, որ հոր դարդին դարման աներ…"
      },
      {
        "index": 18,
        "text": "Ես սարսափեցա, լսելով հոր մի այսպիսի անգութ ցանկությունը, որով կամենում էր, որ իր զավակներից մեկը «խեղճ» լիներ, այսինքն սուրբ աստվածածնի հրեշավոր ախտավորներից մեկը լիներ, մարմնով այլանդակված, որ կարողանար «հոր դարդին դարման անել»…"
      },
      {
        "index": 19,
        "text": "— Դու կուզեի՞ր, որ մեկը «խեղճ» լիներ,— կտրեցի ես մղդսու խոսքը։"
      },
      {
        "index": 20,
        "text": "— Ի՞նչպես չուզես, աղա։ «Խեղճին» ամեն անգամ զանազան երկրներ պտտացնելիս, կտար ինձ ավելի քան հինգ հարյուր ղուրուշ․ դա բավական էր իմ տանը մի տարվա համար։ Հիմա ի՞նչ բանի են պետք մեկելները, որ ողջ են, որ ձեռք և ոտք ունեն։ Նրանցից խեր (օգուտ) չկա…"
      },
      {
        "index": 21,
        "text": "— Ի՞նչու ես դու ցանկանում, որ «խեղճը» անպատճառ քո որդիներից մեկը լիներ․ այս վանքում խո շա՞տ կա, որին ուզենաս կարող ես տանել, ման ածել և փող հավաքել։"
      },
      {
        "index": 22,
        "text": "— Կարող եմ։ Բայց դու կարծում ես, որ մեր հայր սուրբերն իրանց հոր հոգու համար կտա՞ն ինձ «խեղճին» ման ածելու։ Չէ՛, եղբայր։ Դրա համար նրանք կվերառնեն ավելի՝ քան թե ես կհավաքեի։ Ինձ կմնար իմ չարչարանքը։ Օրինակ քեզ, մղդսի Հակոն այս տարի տարավ «խեղճերից» մեկին Վանա երկրում ման ածելու․ նա բերեց հազար ղուրուշից ավելի․ բայց հարյուր ղուրուշ չմնաց իր ձեռքում։ Բայց երբ «խեղճն» իմ մսից և արյունից կլինի, այն ժամանակ վարդապետները չեն կարող պարպել իմ քսակը…"
      },
      {
        "index": 23,
        "text": "Այժմ հասկանալի էր ինձ մղդսու ցանկությունը․ նա կամենում էր շահվել իր «խեղճից», որպես իրան պատկանող սեփականությունից, և չէր ուզում վարձել վարդապետներից իր համար անօգտավետ պայմաններով։ Թողյալ այդ, ես մղդսի Թորոսի խոսքերի մեջ նկատում էի ոչ միայն բողոք դեպի վանական աբեղաների հարստահարությունը, այլ մի դառն ատելություն դեպի նրանց"
      },
      {
        "index": 24,
        "text": "սրբազան անձնավորությունը, որը չպետք է լիներ առանց իրական պատճառների։"
      },
      {
        "index": 25,
        "text": "— Երևում է, վարդապետները քեզ հետ այնքան լավ չե՞ն, մղդսի Թորոս։"
      },
      {
        "index": 26,
        "text": "— Վարդապետնե՜ր…— կրկնեց նա խորհրդական ձայնով։— Ի՞նչ կասես, եղբայր, դրանք մարդիկ չեն, իստակ սև սատանաներ են… Դրանք այն մղդսուն հաց կտան, որ նրանց ամեն ասածին պատասխանե՝ «հա՛»։ Բայց մղդսի Թորոսը մեկ դրուստ մարդ է, նա չէ կարող վատ բանին «հա՛» ասել…"
      },
      {
        "index": 27,
        "text": "Առհասարակ ես նկատում էի, որ մարդիկ այն ժամանակ միայն ջերմեռանդ են դեպի վանքերը և վանական աբեղաները, երբ նրանցից հեռու են։ Որի ընդհակառակն, ես տեսնում էի, որ վանքերին մերձավոր ժողովուրդը չափազանց զզված էր նրանցից։ Ի՞նչ էր դրա պատճառը, ես չգիտեի․ միայն երևում էր նրանց մեջ մինչև անգամ թերահավատություն այն սրբազան տեղերի մասին, որոնք նվիրական էին ամեն մի հայի համար։ Շատ անգամ մի գործարանի կառավարչի վատությունը ծնուցանում է հաճախորդների մեջ ատելություն դեպի նույնիսկ գործարանի հիմնարկությունը։ Արդյոք այս օրինակը չէ՞ր վերաբերում և մեր աբեղաներին և մեր վանքերին։"
      },
      {
        "index": 28,
        "text": "Ես երեխայությունից ունեի փոքրիկ խորամանկություն, սատանայի պես մտնել մարդու դամարում, և որպես ասում են, նրա ուղեղը թափ տալ։ Լսելով մղդսի Թորոսի վերջին խոսքերը, թե վարդապետները այն ժամանակ միայն վարձատրում են վանքի սպասավորներին, երբ նրանց կամքին հլու ծառաներ են դառնում, որոնք նրանց յուրաքանչյուր խոսքին, որքան և վատ լիներ նա, կպատասխանեն՝ «այո՛»,— ես սկսեցի ավելի հետաքրրքիր լինել, թե ի՞նչ էր պատճառ տվել մղդսու դժգոհությանը։ Նա թեև խիստ դժվարությամբ, այսուամենայնիվ պատմեց."
      },
      {
        "index": 29,
        "text": "— Մենք երկու եղբայրներ էինք. իմ պստիկ եղբայրը պսակվեց, մի ամիս չանցավ, մեռավ։ Նրա հարսը մնաց տանը այրի։ Մեկ օր մեր Կարապետ հայր սուրբն ինձ կանչեց իր մոտ, ասաց՝ «Մղդսի Թորոս, քո եղբոր կնիկը ի՞նչ կանե տանը»։ Ես պատասխանեցի,— հայր սուրբ, ծառա եմ աջիդ, ի՞նչ պետք է անե, իմ երեխեքին շորեր կկարե, կկարկտե, թոնիր կվառե, հա՛, այդպես տան բաներ կանե։ Իմ կնիկը հիվանդ է, իմ երեխեքը նա կպահե»։ Վարդապետն ասաց. «Այդ բաներից քեզ ի՞նչ խեր, դու քո եղբոր կնիկն ուղարկիր, թող գա վանքի ոչխարները կթե, այս գործից"
      },
      {
        "index": 30,
        "text": "քեզ համար շատ շահմունք կլինի. եղից, պանրից, բուրդից իր համար «քալաֆուր» կանե։ Քեզ էլ սուրբ սքանչելագործի մասունքը կտամ, կերթաս Թաբրիզու կողմերը, կպտտես»։ Ես ուրախացա, այն ժամանակ մի քանի հարյուր ղուրուշ պարտք ունեի, մտածեցի, հա՛, աստված ողորմաց, պարտքերս կտամ։ Մեկ էլ միտք արի՝ լա՛վ, իմ եղբոր կնիկը մեկ ամսվա ջահել հարս է, հալա իր մեռելի սևի մեջն է, ես ի՞նչպես թողնեմ, որ նա գնա վանքի ոչխարները կթե։ Կասես թե, սատանան ինձ խելքից հանեց, ասեցի՝ ի՞նչ կա, մեր մղդսիների շատերի կնիկներն, հարսները վանքին ծառայություն կանեն, միաբանների համար հաց կթխեն, նրանց շորերը կլվան, կկարկատեն, վանքի պանիրը կմակարդեն, յուղ կհանեն, բուրդը կմանեն, ի՞նչ գլուխդ ցավեցնեմ — վանքի համար տանտիկնություն կանեն։ Ու այն կնիկների տղամարդիկն ավելի պատիվ ունեն հայր-սուրբերի մոտ. լավ ուտում են, լավ խմում են, լավ հագնում են։ Ինչո՞ւ մղդսի Թորոսը նրանցից պակաս մնա։ Ես Կարապետ հայր-սուրբի հրամանը կատարեցի. իմ եղբոր կնիկը գնաց վանքի ոչխարները կթելու, ես էլ առա սուրբ սքանչելագործի մասունքը, գնացի դեպի Թաբրիզու երկիրը։ Եմ ժողովարարությունը քաշեց ավելի քան կես տարի։ Երբ դարձա տուն, տեսնեմ հարսը չկա։— Ո՞ւր է մեր հարսը, հարցնում եմ իմ կնկանից։ Նա պատմեց, թե՝ «հարսն ամեն օր կգանգատվեր, չէր ուզի վանքը գնալ, հայր սուրբը մարդ կուղարկեր, կտաներ։ Հայր սուրբը կասեր՝ «քեզ մղդսի Թորոսն է տվել, որ վանքի ոչխարները կթես, դու քո"
      },
      {
        "index": 31,
        "text": "խզմաթ"
      },
      {
        "index": 32,
        "text": "պետք է կատարես, մինչև նրա գալը»։ Մեկ օր տեսանք՝ հարսը չկա, արևը մտավ, գիշերն անցավ, նա տուն չեկավ։ Առավոտյան գնացինք սարը պտռեցինք, ձորը պտռեցինք, չկա ու չկա։ Ո՞րտեղ կորավ, աստվա՜ծ: Գնացինք ծովի ափը. այնտեղ տեսանք հարսի մարմինը ծովի դալղաները գցել էին դուրս․ նա խեղդված էր… Մորեն ոչ այնքան հեռու ընկած էր մի նորածին տղա, որին դաշտի գազանները պատռեր էին»…"
      },
      {
        "index": 33,
        "text": "Մղդսին ձեռքը տարավ դեպի երեսը, ինձ երևաց, որ նա սրբեց աչքերի արտասուքը, և ապա ձեռքը մեկնեց դեպի բլուրի ստորոտը, ասելով."
      },
      {
        "index": 34,
        "text": "— Այստեղ են սալմաստեցի ուխտավորները։"
      },
      {
        "index": 35,
        "text": "Ես բաժանվեցա, ինձ հետ տանելով նրա պատմության տխուր տպավորությունը…"
      }
    ]
  }
}
