{
  "chapterNumber": 20,
  "title": "Ի. ԱՇԽԱՏԱՆՔ ԵՎ ՀՈՂ — Labor and Land",
  "sourceContent": {
    "paragraphs": [
      {
        "index": 0,
        "text": "Արևը նոր սկսեց ծագել։"
      },
      {
        "index": 1,
        "text": "Հասոն տաղավարում չէր․ տղերքը գնալուց հետո ես մենակ մնացի այնտեղ։ Ի՞նչ անեմ, ո՞ւր գնամ։ Գնամ տուն, հին բարեկամիս տունը, այնտեղ «Մարոն կբժշկե ինձ»։ Չէ՛, չեմ գնա, Մա-"
      },
      {
        "index": 2,
        "text": "րոն թող չտեսնե, որ իմ առողջությունը վատ է, նա փափուկ սիրտ ունի, նա լաց կլինի… Չէ՛, գնամ մի փոքր ման գալու, գուցե վաղորդյան օդը կկազդուրեր ինձ։"
      },
      {
        "index": 3,
        "text": "Առավոտյան ցողը դեռ չէր բարձրացել խոտերից, և արեգակի առաջին ճառագայթները խաղալով մարգարտյա կաթիլների հետ, արտափայլում էին ծիածանի գույներով։ Օդը տոգորված փափուկ խոնավությամբ, հովացնում էր իմ բորբոքված երեսը։ Հեռավոր լեռները դեռ պատած էին ճերմակ ու թափանցիկ մշուշով։"
      },
      {
        "index": 4,
        "text": "Իմ թուլացած անդամները բավականին զվարթացան վաղորդյան հովությունից, բայց տակավին սիրտս խռովության մեջ էր։ Ես գնում էի լուռ և մտախոհ կերպով. ո՞ւր էի գնում, ինքս չէի իմանում, միայն մի բան ինձ քաշում էր հեռու մարդկային բնակությունից։ Գիշերվա երազն ամենևին դուրս չէր գալիս իմ մտքից. նույն զարհուրելի տեսարանները ներկայանում էին իմ երևակայության մեջ։ Ի՞նչ էր նշանակում այն սարսափելի հեղեղատը։ Ի՞նչ էր նշանակում պղտոր ալիքների այնպես փրփրելով, գոռալով կատաղի հոսանքը, որ տանում էր իր հետ այնքան անբախտ զոհեր, որոնց թվում գտնվում էին և այն անձինքը, որոնք այնքան մոտ և սիրելի էին իմ սրտին…։ Վերջապես ի՞նչ էր նշանակում Սոնայի և Մարոյի իմ օգնությանը հասնելը. մի՞թե նրանց ձեռքումն էր իմ փրկությունը, մի՞թե նրանք կարողացան ազատել ինձ։— Ոչ, մինչև նրանց հասնելը ես արդեն ջրի խորքումն էի, այն սառը և թաց գերեզմանի մեջ թաղված…"
      },
      {
        "index": 5,
        "text": "Մի՞թե մեր կյանքը մի այսպիսի երազ չէր… մի՞թե մեզ ևս իր հետ չէր տանում աշխարհային հոսանքը իր կատաղի ալեկոծության մեջ…"
      },
      {
        "index": 6,
        "text": "Ես գնում էի մի հովտի միջով, ուր մշակված դաշտերը խոստանում էին առատ հունձք. մի տեղ դեռ նոր էին վարում հողը, մի տեղ ցանում էին, մյուս տեղ արածացնում էին ոչխարների հոտերը, մի խոսքով, որ կողմ և նայում էի, եփ էր գալիս աշխատություն, ամեն ինչ շարժողության մեջ էր, ամեն տեղ երևում էր կյանք և գործունեություն։ Այո՛, «ծույլ չէ այդ ժողովուրդը…», հիշեցի Կարոյի խոսքերը, և մի այդպիսի ժողովուրդը անբա՜խտ է…"
      },
      {
        "index": 7,
        "text": "Հանկարծ իմ ականջին զարկեց մի երգի ձայն, նա խիստ քաղցր եղանակով հնչվում էր առավոտյան հովության մեջ, ես պարզ որոշում էի հետևյալ խոսքերը."
      },
      {
        "index": 8,
        "text": "Ահա ծագեց կարմիր արև,"
      },
      {
        "index": 9,
        "text": "Տաք և պայծառ է օրը,"
      },
      {
        "index": 10,
        "text": "Դե՛, քաշեցե՛ք, սիրուն եզներ,"
      },
      {
        "index": 11,
        "text": "Հառա՜ջ տարե՛ք արորը։"
      },
      {
        "index": 12,
        "text": "Վարը վարենք, ակոս փորենք,"
      },
      {
        "index": 13,
        "text": "Խո՜ր ակոսներ հողի մեջ,"
      },
      {
        "index": 14,
        "text": "Սերմը ցանենք, որ հունձ հնձենք,"
      },
      {
        "index": 15,
        "text": "Ցորյան դիզենք կալի մեջ։"
      },
      {
        "index": 16,
        "text": "Կգա ձմեռ — մենք վախ չունենք․—"
      },
      {
        "index": 17,
        "text": "Ուրա՜խ կանցնի մեր օրը,"
      },
      {
        "index": 18,
        "text": "Ուտելու միշտ պաշար ունենք,"
      },
      {
        "index": 19,
        "text": "Լի և կուշտ է մեր փորը։"
      },
      {
        "index": 20,
        "text": "Դե՛, քաշեցեք, սիրուն եզներ,"
      },
      {
        "index": 21,
        "text": "Շուտով վարենք արտերը,"
      },
      {
        "index": 22,
        "text": "Թող չասեն մեր դրացիքը՝"
      },
      {
        "index": 23,
        "text": "Ծույլ են Հասոյի եզները։"
      },
      {
        "index": 24,
        "text": "Երգողը Հասոն էր, որ ինչ-որ հեռու վարում էր իր արտը։ Ես մոտեցա նրան և տեղային սովորության հարմար ասեցի․"
      },
      {
        "index": 25,
        "text": "— Բարի հաջողություն։"
      },
      {
        "index": 26,
        "text": "Նա ընդունեց իմ ողջույնը և շարունակեց իր գործը։ Ես հարցրի՝ արդյոք նրա երգի պարունակությունը համապատասխանո՞ւմ էր իր դրությանը, նա ձմեռը հաց կունենա՞ր ուտելու, և իր անասունները կարո՞ղ էին կուշտ ապրել։ Նա պատասխանեց, թե մենք միշտ երգում ենք այն, ինչ որ իսկապես չունենք կամ բնավ չենք ունեցել… և ավելացրեց՝ թե լավ է աշխատել առանց վաստակի, քան թե անգործ մնալ․ անգործությունը մեռելներին է պատկանում։"
      },
      {
        "index": 27,
        "text": "— Այս արտը աղայի մուլք չէ,— ասաց նա։"
      },
      {
        "index": 28,
        "text": "— Բա՛ ո՞ւմն է։"
      },
      {
        "index": 29,
        "text": "Նա ասաց, թե իր հայրը գնել էր այդ հողը մի քուրդ բեկի այրի կնոջից, որը փողի սաստիկ կարոտության մեջ լինելով, ստիպվեցավ վաճառել իր կալվածքը, և իբրև իրանց սեփականություն, նա ազատ էր աղայական տուրքերից։ Իմ կարծիքին, թե լավ կլիներ, որ ամեն գյուղացի իր սեփական հողն ունենար, Հասոն պատասխանեց— լավ կլիներ, եթե թողնեին… և ավելացրուց,— թե գյուղացիք փող չունեն հող գնելու համար, և եթե գնեին ևս, աղաները նրանց հետ թշնամանում են, սկսում են նեղացնել, կամ ջուր չեն տալիս, կամ սովորացնում են իրանց մարդիկներին նրանց"
      },
      {
        "index": 30,
        "text": "ցանքերը փչացնում են, կալը կամ հունձի դեզերը հրդեհում են, վերջապես, ամեն միջոցներ գործ են դնում, որ գյուղացին չվստահանա կալվածատեր լինելու, այլ միշտ մնա այն կարծիքի մեջ, թե ինքը առանց աղայի օգնության, առանց նորա հովանավորության, որևիցե միջոցով ապրուստ ճարել կարող չէ։"
      },
      {
        "index": 31,
        "text": "— Քո բարի աչքերով տեսնում ես,— շարունակեց նա,— հորես գոտկումս խրած եմ մի ջուխտ թափանչա․ այնտեղ լծան վրա կապած է թվանքը․ ինչո՞ւ համար են դրանք․ ես այստեղ վար եմ վարում․ ո՞ւմ հետ կռիվ ունեմ, բայց էլի հարկավոր են․ թշնամին ամեն ժամ մեր վզի ետևեն կանգնած է։ Մեկ էլ տեսար, երկու քրդի ձիավոր մզրախները ձեռներին, լո՜-լո՜ կանչելով, ձորի մեջեն դուրս եկան, եզները կարձակեն և կտանեն․ աչքերդ բաց-բաց պետք է կանգնես և մտիկ տաս․ շատ-շատ կսկսես քո գլուխը թակել, որ տարան սիրուն եզներդ, էգուց արորը վարող չես ունենա…։ Բայց քանի սրանք իմ մոտ են,— նա ձեռքը դրեց ատրճանակների վրա,— ինքը սատանան չի կարա մոտենալ Հասոյի եզներին…"
      },
      {
        "index": 32,
        "text": "— Միևնույնը կարող է պատահել և այն մշակների հետ, որոնք վարում են աղայի արտերը։"
      },
      {
        "index": 33,
        "text": "— Չէ, աղաներն իրանք են թալանում իրանց բանվորներին, բայց թող չեն տալիս ուրիշները մոտենան իրանց խոնարհ ծառաներին։ Ամեն գազան իր որսը պահպանում է մեկել գազաններից։"
      },
      {
        "index": 34,
        "text": "— Այդ միևնույն է, թե իրանք և թե օտարները, երկու դեպքում ևս մշակը կողոպտվում է։"
      },
      {
        "index": 35,
        "text": "— Միևնույնը չէ։ Դու խո գիտես այն հավի առակը, որ ամեն օր մի-մի ոսկի հավկիթ էր ածում իր տիրոջ համար։ Մշակը մի այնպիսի հավ է աղայի համար, աղան մեկ անգամից չէ սպանում հավին (մշակին), որ նրա փորից խազինա (գանձ) դուրս բերե․ նա թողնում է, որ նա ապրե, որ ոսկի հավկիթը շարունակ ստանա։ Բայց ավազակները նրա կյանքին չեն ափսոսում, ուզում են մեկ անգամից հարստանալ և սպանում են…"
      },
      {
        "index": 36,
        "text": "— Քանի՞ օրումը կվերջացնես այս արտի վարելը,— հարցրի ես, կամենալով փոխել խոսակցությունը, որ խիստ տխուր տպավորություն գործեց իմ վրա, երբ մտածում էի, թե ինչով է ապահոված երկրագործը, որ միշտ իր զենքով պետք է պահպանե իր անասունները և իր մշակության բերքը ավազակների հարձակմունքներից։ Բայց մի՞թե յուրաքանչյուր մշակ կարող է որսորդ Ավոյի որդին լինել և զենք բանեցնել… ի՞նչ կարող է լինել այն խեղճերի դրությունը, որոնք մի հասարակ դանակ ևս չունեն իրանց գրպանում։"
      },
      {
        "index": 37,
        "text": "Հասոն չլսեց իմ հարցմունքը, և ես մյուս անգամ կրկնեցի, թե քանի օրում նա կարող էր վարել իր արտը։"
      },
      {
        "index": 38,
        "text": "— Եթե տերը հաջողություն կտա, ինչ մեծ բան է նրա վարելը։— Դեպի ա՛ջ Մարալ, դու այսօր հենց թե խելքումդ չես,— այս ասելով նա բզեց կարմիր եզան կողքը։— Տե՛ս, «Գութանը» այնտեղ էր կանգնած,— նա իր վարոցով ցույց տվեց երկինքը,— իստակ այնտեղ, երբ ես լծեցի արորը. հիմա աստուծո օգնությունով, տեսնո՞ւմ ես որքան վարել եմ։ Վաղվա գործը օրհնած է, թե չէ, երբ արևը բարձրացավ, այն ժամանակ ոչ թե մեղավոր մարդուն, այլ անբան անասուններին էլ մեղք է բանեցնելը, իստակ էրում է արևը, չես կարող շունչ քաշել։— Դեպի կորդ, Ջեյրան, ի՜նչ ես հոգիդ տալիս,— այս անգամին նա բզեց մոխրագույն եզան կողքը։"
      },
      {
        "index": 39,
        "text": "Կարծես նրա եզները— Մարալը և Ջեյրանը— հասկանում էին իրանց տիրոջ նկատողությունները և այնպես խելացի կերպով տանում էին գործը։ Բայց Հասոն տեսնելով՝ ես երկար զբաղեցնում եմ նրան իմ հարցուփորձով, ուզեց ինձ որպես ասում են՝ «իր գլխիցը ռադ անել» և այս մտքով ասաց."
      },
      {
        "index": 40,
        "text": "— Դու սիրո՞ւմ ես, Ֆարհատ, առավոտյան խիար (վարունգ) ուտելը, դա սրտի համար լավ է, գնա՛, այն խոտերի մեջ մի քանի հատ թաքցրել եմ, որ սառն մնան, կտրե ու կե′ր, թե դանակ չունես, ես կտամ։"
      },
      {
        "index": 41,
        "text": "Ես շնորհակալություն արեցի, հայտնելով, թե սովորություն չունեմ անոթի որևիցե միրգ ուտել, և մնաք բարյավ ասելով, հեռացա աշխատասեր մշակից։"
      },
      {
        "index": 42,
        "text": "Կրկին զարթեցան իմ մեջ նոր և նոր մտածմունքներ, երբ ես հիշեցի Հասոյի խոսքը՝ «լավ է աշխատել առանց վաստակի, քան թե անգործ մնալ, անգործությունը մեռելներին է պատկանում»։ Ես այն ժամանակ չկարողացա հասկանալ, իսկ այժմ հասկանում եմ այս խոսքերի իմաստը։ Աշխատությունը, որքան և անշահավետ լիներ գործողի համար, վաղ թե ուշ կարող էր վարձատրություն գտնել, օգուտ բերել, նա ուներ իր փառավոր ապագան։ Իսկ անգործունեությունը, իրավ որ, մեռելություն է, նրա սկիզբը և վախճանը մահ է։ Որքան և իզուր թափված լիներ մշակի քրտինքը, որքան և հուսահատական լիներ նրա դրությունը, դարձյալ նա կենդանի մարդ է, նա գործում է, նա պատերազմում է իր գոյությունը ոչնչացնող դժվարությունների հետ․ նրա մեջ մեռած չէ ինքնապահպանության զորությունը։ Եվ այս՝ կյանքի և մահու կռվի մեջ՝ նա իրան պատրաստում է մի օրվա համար, երբ կտիրեն իրավունքը և արդարու"
      },
      {
        "index": 43,
        "text": "թյունը, երբ կազատվի"
      },
      {
        "index": 44,
        "text": "աղաների"
      },
      {
        "index": 45,
        "text": "հարստահարությունից։ Այն ժամանակ կգա մշակ մարդու արքայությունը, այն մարդու, որ գործ ունի արդար և հավատարիմ բնության հետ, որ չէ մտածում իր նման մարդերի քրտինքից իր համար ապրուստ քամել…"
      },
      {
        "index": 46,
        "text": "Այո՛, այս ճշմարտությունն անհասկանալի էր ինձ այն ժամանակ, ե՛ս, ե՛ս միայն էի անգործ արարածը այն ընդարձակ տարածության մեջ, ուր ամեն մարդ զբաղված էր իր աշխատանքով։ Ո՞վ գցեց ինձ այն մոլորության մեջ, ո՞վ սպանեց իմ մեջ աշխատասիրության եռանդը։ Ես մտաբերեցի հայր Թոդիկի վարդապետությունը, որ նա մեկնում էր իր աշակերտներին իր բուն բառացի իմաստով․ «մարդը պետք է երկնքի թռչունների նման ապրե, որոնք ոչ վարում են, ոչ ցանում են և ոչ հնձում են, բայց միշտ կուշտ են, և աստված հասցնում է նրանց կերակուրը»։ Այդ խոսքերը նա իր գլխից չէր դուրս տալիս, դրանք գրքից առած խոսքեր էին։ Հիմնվելով հիշյալ բնաբանի վրա, տեր-հայրը ընդարձակում էր այն միտքը, «թե պետք չէ հոգ տանել այս աշխարհի կյանքի համար, նա ունայն և անցավոր է, թե յուրաքանչյուր մարդու համար աստված նշանակել է նրա օրական պարենը (ապրուստը), մեկին շատ, մեկին քիչ, նույնը կհասցնե նա անընդհատ կերպով և չի թողնի իր արարածը քաղցած մնա։ Մարդից, իրանից, ոչինչ կախված չէ, որքան և ջանք գործ դներ, դարձյալ նա չէ կարող մի մազաչափ ավելացնել, կամ պակասացնել ապրուստի այն չափից, որ նշանակել է նրա համար աստված»։"
      },
      {
        "index": 47,
        "text": "Քահանայի վարդապետությունը և Հասոյի խոսքը ծնուցին իմ մեջ երկու միմյանց հակառակ գաղափարներ․ մեկը"
      },
      {
        "index": 48,
        "text": "անհոգություն"
      },
      {
        "index": 49,
        "text": "և հույս դնել աստուծո նախախնամության վրա․ մյուսը՝"
      },
      {
        "index": 50,
        "text": "գործունեություն"
      },
      {
        "index": 51,
        "text": "և հույս դնել իր աշխատող ձեռքերի վրա։ Ո՞րն էր դրանցից ճշմարիտը, ես որոշել կարող չէի, միայն մտածում էի՝ թե քահանայի ասածը պետք է որ ուղիղ լինի, որովհետև տեսնում էի՝ մարդիկ այնքան աշխատում էին, կաշուց դուրս էին գալիս, դարձյալ մնում էին աղքատ։ Երևի, ասում էի ես, նրանց ապրուստը այնպես քիչ է նշանակած, որ նրանք երբեք չեն կարող լինել ապահոված։ Իսկ աղան կմնա միշտ աղա, որովհետև նա ոչ վարում է, ոչ ցանում է, ոչ հնձում է, և նրա սեղանը միշտ լի է և ճոխ…"
      },
      {
        "index": 52,
        "text": "Հիմնվելով վերոհիշյալ մտախոհությունների վրա, Կարոյի և իր ընկերների նպատակը ինձ երևում էր բոլորովին երևակայական, և ես խիստ ափսոսում էի, որ նրանք ընկած էին այնպիսի անելանելի մոլորության մեջ…"
      },
      {
        "index": 53,
        "text": "Ես միայն չէի, որ այսպես էի մտածում, բոլոր ժողովուրդը այսպես էր մտածում, որովհետև նրանք նույնպիսի տեր թոդիկների աշակերտներ էին, որպես ես։"
      },
      {
        "index": 54,
        "text": "Եվ Կարոն աշխատում էր մի այսպիսի նախապաշարված ժողովրդի բարօրության համար…"
      }
    ]
  }
}
