{
  "chapterNumber": 52,
  "title": "Ը. ՆԱՎԱՀԱՆԳՍՏԻ ԴՈՒՌԸ",
  "sourceContent": {
    "paragraphs": [
      {
        "index": 0,
        "text": "Առաջնորդարանից դուրս գալուց հետո, մենք այլևս չվերադարձանք Այգեստան, որովհետև Ասլանը կամենում էր Ավանց գյուղը գնալ, ծովային աղերի պատրաստությունը տեսնելու համար։ Նա ինձ ասաց, որ ճանապարհը գիտե և առաջնորդի ամենևին կարոտություն չկա։"
      },
      {
        "index": 1,
        "text": "Մինչև կեսօր դեռ բավական ժամանակ կար։ Մենք դուրս եկանք Իսքալե-Կափուսի կոչված քաղաքադռնից, որ տանում է դեպի նավահանգիստը։ Այդ պատճառով ևս նա կոչվում է Իսքալե-Կափուսի, որ նշանակում է նավահանգստի դուռ։ Այստեղից մինչև Ավանց գյուղը, որի մոտ գտնվում էր և նավահանգիստը, կես ժամու ճանապարհ է, բայց մենք զանազան հետազոտությունների պատճառով բավական ուշ հասանք, ճանապարհը ձգվում էր մշակված դաշտերի, ագարակների, այգիների և կանաչազարդ մարգագետինների միջով։ Դա բանուկ ճանապարհներից մեկն էր, որ, քաղաքից տանում էր դեպի նավահանգիստը։ Խիստ հաճախ պատահում էինք խումբերով ուղևորների, որոնք զարմացած կերպով նայում էին եվրոպացու վրա և, գլուխ տալով, անցնամ էին։ Ճանապարհի եզերքին շատ անգամ տեսնում էինք մենավոր մարդիկ,"
      },
      {
        "index": 2,
        "text": "որ անշարժ նստած գետնի վրա, անխորհուրդ կերպով նայում էին անցուդարձ անողների վրա։ Նրանց մոտ ուրիշ ոչինչ չկար, բացի անբաժան չիբուխից, որ դրած էր նրանց կշտին։ Այդ անգործ, ծույլ, աննպատակ մարդիկը ժամերով այդպես անշարժ կնստեն և կնայեն, ինչի՞ համար, իրանք ևս չգիտեն։ Եվրոպացու երևույթը խռովում էր և նրանց հանգստությունը. նրանք ևս ոտքի էին կանգնում, խոնարհությամբ գլուխ էին տալիս, և երբ մենք անցնում էինք, դարձյալ նստում էին ու նայում։"
      },
      {
        "index": 3,
        "text": "Մեզ պատահեց քուրդի քարավան։ Դա հիշեցնում էր հովիվ ժողովրդի այն խորին, նախնական դրությունը, երբ բլոր չորքոտանիներից ընտանիացրել էր նա կովին ու եզին միայն։ Քարավանի ամբողջ գրաստները եզներ էին։ Քուրդը նրանց վրա բարձել էր այն մթերքները, որ գնել էր քաղաքից, նրանց վրա նստացրել էր և իր կնոջը, մի երեխա գրկումը, մեկն էլ ետևում, մոր մեջքին կպած։ Քարավանը դիմում էր դեպի նավահանգիստը։ Առանց սանձի, առանց համետի, հլու և հնազանդ անասունները, դանդաղկոտ քայլերով, տանում էին իրանց ծանրությունները։ Մտրակի կարոտ չէին նրանք, նրանց կառավարում էր տիրոջ ձայնը։ Ճանապարհի ամբողջ լայնությունը, երկար տարածության վրա, լցված էր այդ խառնիճաղանջ բազմությամբ։ Բայց երբ մենք մոտեցանք, քարավանը իսկույն երկու մասն բաժանվեցավ, մեզ ճանապարհ տվին, մենք մեջտեղից անցանք։ Եվրոպացուն հանդիպելը գռեհիկ քուրդի մեջ անգամ մեծարանք էր ազդում։"
      },
      {
        "index": 4,
        "text": "Իսքալե-Կափուսից անցնելով, շուտով մենք հասանք այն նշանավոր տեղը, ուր ճանապարհի մի կողմում, մենք տեսանք ահագին մեծահատոր քարեր, որ կարծես հսկաների ձեռքով շարված լինեին միմյանց վրա։ Քարերի ծերպերից վազում էին պարզ, սառն աղբյուրներ, և մամուռը իր կանաչ թավիշով պատել էր հին արհեստագործության հրեշավոր կերպարանքը։"
      },
      {
        "index": 5,
        "text": "Վանեցի հայերի ավանդությունը հիշյալ քարերի մասին հրաշքներ է պատմում. դրանց վերաբերում է այն ժամանակներին, երբ մարդիկ այժմյան նման փոքրիկներ չէին, այլ հսկաներ էին։ Նրանք պատերազմում էին դևերի և վիշապների հետ, և ահագին քարաժայռը, թեթև գնդակի նման, նետում էին դեպի թշնամին։ Հիշյալ քարերի կառուցումը և նրանց շինվածքը տղամարդի գործ չէ, ասում է վանեցին, այլ այն ժամանակի տկար կնոջ ձեռքի գործն է։ Մայրը տվել է այն ահագին քարերը աղջկան, և աղջիկը մոր ձեռքից առնելով, շարել է միմյանց վրա։"
      },
      {
        "index": 6,
        "text": "Երբ այդ ավանդության մասին հարցրի Ասլանից, նա պատասխանեց."
      },
      {
        "index": 7,
        "text": "— Երևում է, որ ամենահին ժամանակներում մի կին թագավոր Վանի մեջ և կամ նրա շրջակայքում մեծ գործեր է կատարել։ Այդ միմյանց վրա շարած քարերը, որ տեսանք, ուրիշ ոչինչ չեն, եթե ոչ փշրանքները այն հսկայական ամբարտակի կամ պատնեշի, որ մի ժամանակ կառուցվել է ծովի ջրերի աճելու առաջն առնելու համար, որ չմոտենան քաղաքին։ Խորենացին այս ամբարտակի կառուցումը վերաբերում է Շամիրամին, որ գործ է դրել նրա շինության վրա 12 հազար բանվորներ և 6 հազար արհեստավորներ։ Բայց Խորենացու նկարագրություններից երևում է, որ նա Վանը կամ ամենևին չէ տեսել, կամ մի ժամանակ տեսել է, բայց իր պատմաթյունը գրելու միջոցին շատ բան մոռացել է։ Եթե Խորենացին հետևած լիներ ժողովրդի մեջ պահպանված ավանդություններին, նա ամենևին այդ բոլոր մեծագործությունները Շամիրամին չէր վերաբերի, այլ մի թագուհու, որ տեղային ժողովրդից էր։ Այսօր ժողովուրդը մոռացել է այդ թագուհու անունը, բայց նրա գործը դեռ հիշում է։ Նա ասում է. այդ քարերը մի աղջիկ է շարել միմյանց վրա։ Բայց Խորենացու ժամանակ, եթե նա դիմած լիներ ժողովրդին, նրան կասեին, թե ով էր այդ աղջիկը։"
      },
      {
        "index": 8,
        "text": "Ծովը մեր առջևն էր։ Միջօրեի պայծառ արեգակի լուսավորության ներքո, սքանչելի տեսարան էր ներկայացնում նա։ Նրա բարձր նկարչական եզերքը, պատած թուփերով և կանաչազարդ խոտերով, կամաց-կամաց ցած էին իջնում, միախառնվում էին ջրերի պարզ-կապուտակության հետ և, կազմելով մի հրաշալի պատկեր, կարծես ձգտում էին մրցել երկնքի ֆերուզայի գույն հստակության հետ։ Սիփանը, ծովը շրջապատող լեռներից ամենաբարձրը, երևում էր իր վեհափառ գագաթով։ «Վարդապետիկների» (կյո՜ւ-կյո՜ւների) ուրախ երամը, սուր վեղարները գլխներին, աղմկում էին օդի խաղաղությունը իրանց զիլ ձայներով։ Ջրերի խորքերից, կիսալուսնաձև թևիկներով, թռչում էին նրանք դեպի ափերը։ Այդ ուրախ, մշտազվարճ թռչունները կարծես այն աբեղաների ոգիները լինեին, որոնք, ձանձրացած իրանց մռայլ խուցերի տխրությունից, թողել էին Կտուց անապատի կղզին և սլանում էին դեպի աշխարհ, դեպի կյանքը, դեպի մարդկություն…"
      },
      {
        "index": 9,
        "text": "Իսքալե-Կափուսիից մենք անցանք Ավանց գյուղը։ Այդ գյուղը գտնվում է քաղաքի արևմտյան կողմում, ծովի ափի մոտ, և նրա նավահանգիստն է։ Այստեղից քաղաքը ջրային հաղորդակցություն"
      },
      {
        "index": 10,
        "text": "ունի Մուշի, Բաղեշի և այլ ծովեզրյա գավառների հետ։ Ավանց գյուղը երկու մղոնով միայն հեռու է քաղաքից։ Նա ամբողջապես հայաբնակ է և ունի մոտ 300 տուն հայ բնակիչներ, որոնց գլխավոր պարապմունքն է նավարկություն և ծովի ջրերից «բորակ» կոչված աղը գոյացնելը։ Յոթանասուն ընտանիքից ավելի տներ ունեին իրենց սեփական նավակները ջրերի վրա։ Ավանցիք պարապում էին և երկրագործությամբ. այդ գյուղի այգիները ամենագեղեցիկներն են Վանի շրջակայքում։"
      },
      {
        "index": 11,
        "text": "Մտնելով գյուղը, հենց առաջին փողոցում հանդիպեցինք վարպետ Փանոսին, որ մի խումբ գյուղացիներով շրջապատված, ինչ-որ խոսում էր նրանց հետ։ Նա երևի այնտեղ սպասում էր մեզ։"
      },
      {
        "index": 12,
        "text": "— Ի՞նշ եք շինում այստեղ,— հարցրեց Ասլանը։"
      },
      {
        "index": 13,
        "text": "— Եկել եմ «նիսիաներ» հավաքելու,— պատասխանեց նա։— Չգիտեմ ի՞նչ պետք է անել այղ գյուղացիների հետ, բերում են իրանց գործվածները, ներկել են տալիս, իսկ փողը չեն վճարում։ Լավ է, որ պատահեցիք, պարոն բժշկապետ,— խոսքը փոխեց նա,— դուք երևի եկել եք այստեղի աղերը հետազոտելու, ուրեմն այսօր այստեղ կմնաք, և եթե գնալու ցանկություն ևս ունենաք, մենք ձեղ չենք թողնի, կպահենք այստեղ։ Գյուղում մի քանի վտանգավոր հիվանդներ կան, պետք է նրանց օգնություն հասցնել։ Առայժմ ձեզ հարկավոր է մի տեղ հանգստանալու համար։"
      },
      {
        "index": 14,
        "text": "Երևում էր, որ վարպետ Փանոսը այդ գյուղում մեծ ծանոթություններ ուներ, ամեն կողմից նրան խնդրում էին, որ մեզ իրանց մոտ տանե, բայց նա տարավ մեզ մի տուն, ուր նրա ասելով հիվանդներից մեը հենց այնտեղ էր։"
      },
      {
        "index": 15,
        "text": "Այդ տունը իր ընդարձակ բակով և ծառախիտ պարտեզով ամառվա համար ամենահարմար իջևանը կարելի էր համարել։ Նա բոլորովին մոտ էր ծովեզրին և առատությամբ ընդունում էր ծովային հովասուն օդը։ Քառակուսի բակը շրջապատված էր մեկ ու կես կանգունաչափ քարյա պարսպով, որը այնքան ցած էր, որ վրայից հեշտությամբ կարելի էր թռչել։ Երևում էր, որ տան տերը երկյուղ չուներ գողերի գիշերային արշավանքից։ Բակի մի կողմում, չորս սյուների վրա կանգնած էր, չորս կողմիցն էլ բաց մի ծածկոց, որին կոչում էին «չարդախ»։ Նրա տակին ածած էին զանազան մեծությամբ հին ու նոր տախտակներ, դեռ չսղոցած գերանների կտորներ և հյուսնի զանազան ատաղձներ։ Այդ բոլորը տեսնելով, առաջին անգամից, այդ տունը հյուսնի արհեստանոցի տպավորություն էր գործում։ Չարդախից մի դուռ բացվում էր"
      },
      {
        "index": 16,
        "text": "դեպի փոքրիկ խրճիթը, այնտեղից ուրագի ձայն էր լսվում։ Այնտեղ գործում էր ալևոր արհեստավորը, բայց նա տան տերը չէր, նա մի օտարական էր, որին ժամանակավոր բնակարան էին տվել աշխատելու։"
      },
      {
        "index": 17,
        "text": "Տան տերը չէր երևում. չէր երևում և ոչ ոք տանեցիներից, միայն մի քանի սագեր, որ դեռ նոր էին վերադարձել ծովեզրից, որոնում էին մի հովանավոր տեղ, արևի կիզող ճառագայթներից պատսպարվելու համար։ Նրանցից մեկը դիմեց դեպի ուռիների տարածած ստվերը, և կչկչալով, համեցեք անելով, իր ընկերներին ու ընկերուհիներին հրավիրեց այնտեղ։ Ամբողջ երամը հանգստացավ սառն ստվերի ներքո, ուր արևի կրակից և ոչ մի նշույլ չէր թափանցում։ Մենք դեռ բակումը ման էինք գալիս, սպասում էինք տան տիրոջը։"
      },
      {
        "index": 18,
        "text": "Վերջապես հայտնվեցավ նա։ Դա մի հաստաբազուկ, թիկնավետ, բարձրահասակ տղամարդ էր, արևակեզ դեմքով, որի սուր, թափանցող հայացքը կարծես նետի նման մեխվում էր մարդու սրտի մեջ։ Գլխին դրած ուներ կապույտ և կարմիր թելերով նախշած արախչին, հագել էր միայն հաստ, սպիտակ կտավից շապիկ, որի նույնպես կապույտ և կարմիր թելերով ասեղնագործած օձիքից երևում էր թավամազ, հզոր կուրծքը։ Օրվա ջերմությունը ստիպել էր նրան փոքր-ինչ զովութուն տալ իր թոքերին։ Մեջքը պնդած էր մետաքսյա գոտիով, որից քարշ էր ընկած մի մեծ դանակ։ Կապտագույն շալվարը, վերևից բավական լայն, իսկ հետզհետե սաստիկ նեղանալով, իջնում էր մինչև նրա ծնկները։ Սրունքները մնացել էին բոլորովին մերկ, մերկ էին և ոտները։ Հոլանի բազուկները ծալած էին մինչև արմունկները, երևվում էր, որ ծովեզրից էր գալիս և այնտեղ ջրերի հետ գործ էր ունեցել։ Եվ իրավ, այդ ամենատաղանդավոր արձանագործի քերիչին արժանի տղամարդը պարապմունքով նավավար էր, և նավահանգստում կապած էր նրա սիրուն նավակը։"
      },
      {
        "index": 19,
        "text": "Վարպետ Փանոսի հետ նա նախածանոթ էր երևում, մոտեցավ նրան, և ինչ-որ խոսեց, բայց իմ և Ասլանի վրա առանձին ուշադրություն չդարձրեց։ Եվրոպացին նրան չէր զարմացնում, կարելի էր կարծել, որ նա եվրոպացիք շատ էր տեսել։"
      },
      {
        "index": 20,
        "text": "Վարպետի հետ իր խոսքը վերջացնելուց հետո, նա անփույթ կերպով մոտեցավ մեզ և, առանց բարևելու, ասաց."
      },
      {
        "index": 21,
        "text": "— Այստեղ ինչո՞ւ եք կանգնած։"
      },
      {
        "index": 22,
        "text": "Նրա անքաղաքավարությունը, որ կոպտության էր հասնոււմ, սաստիկ վիրավորեց ինձ։ Ասլանը ոչինչ չպատասխանեց։ Պատասխանեց վարպետ Փանոսը իր սովորական ծիծաղով։"
      },
      {
        "index": 23,
        "text": "— Օրհնա՜ծ, ո՞ւր գնանք, ամբողջ ժամ սպասում էինք այստեղ, ոչ տան տեր էր երևում և ոչ տան տիրուհի, որ մեզ մի տեղ ցույց տար։"
      },
      {
        "index": 24,
        "text": "— Այդ մարդիկը, ասենք թե, օտարներ են, դու խո իմ տան բոլոր ծակուծուկը գիտես, ինչո՞ւ չէիր տեղ ցույց տալիս։— Նա դարձավ դեպի մեզ ասելով,— եկեք։"
      },
      {
        "index": 25,
        "text": "Նա տարավ մեզ մի երեսը բաց սրահ (էյվան), որ նայում էր դեպի պարտեզը։ Սրահի բաց կողմը բաժանված էր պարտեզից փայտյա վանդակապատով, իսկ նրա միջից բացվում էր մի դուռ դեպի մյուս սենյակները։ Սրահը տան ամառային կեցության համար էր։"
      },
      {
        "index": 26,
        "text": "— Աղջի, Ծովինար, ո՞ւր ես,— ձայն տվեց նա։"
      },
      {
        "index": 27,
        "text": "Սենյակի դուռը բացվեցավ և ներսից հայտնվեցավ մի գեղեցիկ աղջիկ, տասնչորս տարեկան, որի արախչինը ամբողջապես ծածկված էր արծաթյա և ոսկյա դրամներով, և թասի ձև էր ստացել։ Արախչինի տակից սփռված էին նրա թիկունքի վրա, առանց հյուսերի, արձակ ծամերը և կիսով չափ սքողում էին նրա թուխ դեմքը։ Աղջիկը ավելի քաղաքավարի գտնվեցավ, քան թե հայրը. երբ որ տեսավ մեզ, հեռվից գլուխ տվեց և լուռ կանգնեց, սպասելով հոր հրամանին։"
      },
      {
        "index": 28,
        "text": "— Բեր այստեղ մի շոր քցիր, որ այդ մարդիկը նստեն,— ասաց հայրը։"
      },
      {
        "index": 29,
        "text": "Աղջիկը շուտով ջուր բերեց, ճարպիկ մատներով սրսկեց սրահի կավով ծեփած հատակի վրա, հետո տարածեց եղեգներից հյուսած ընդարձակ հասիրը, իսկ նրա վրա մի քանի նախշուն կապերտներ։ Մենք կանգնած սպասում էինք, մինչև նա իր գործը վերջացնե։"
      },
      {
        "index": 30,
        "text": "— Մի մինդար էլ բեր այդ պարոնի համար,— նա ցույց տվեց Ասլանի վրա,— այդ պարոնը ֆրանկ է, նրա տեղը պետք է փափուկ լինի, իսկ մենք չոր գետնի վրա էլ սովոր ենք նստել։"
      },
      {
        "index": 31,
        "text": "Աղջիկը ներս վազեց, բերեց մինդարը, տարածեց իր պատշաճավոր տեղում։ Ասլանը նստեց, իսկ ես ոտքի վրա կանգնած մնացի։"
      },
      {
        "index": 32,
        "text": "— Դու ինչո՞ւ այդպես ցցված մնացիր, կարծես փայտ է կուլ տվել, նստել չէ կարող,— ասաց մեր հյուրընկալը, և տեսնելով,"
      },
      {
        "index": 33,
        "text": "որ ես փոքր-ինչ ծանր շարժվեցա, բռնեց իմ ուսից և իր ձեռքի երկաթի ծանրությամբ համարյա թե ինձ թխեց կապերտի վրա։"
      },
      {
        "index": 34,
        "text": "Ես չգիտեի ինչպես ընդունել այդ վայրենի փաղաքշանքը։ Ես սաստիկ բարկացա, մանավանդ երբ տեսա, որ սիրուն, աղջիկը ձեռքով աչքերը բռնեց և ծիծաղելով փախավ մյուս սենյակը։ Ես իմ մտքում արդեն սկսել էի տրտնջալ վարպետ Փանոսի վրա։ Ինչո՞ւ այստեղ բերեց մեզ, մի՞թե ամբողջ գյուղում մի օրինավոր տուն չկար։ Բայց Ասլանի դեմքի վրա դժգոհության նշաններ չէին երևում։"
      },
      {
        "index": 35,
        "text": "— Աղջի՛,— դարձյալ ձայն տվեց նա,— մի բան պատրաստեցեք դրանք ուտեն, ճանապարհից են գալիս, քաղցած կլինեն։"
      },
      {
        "index": 36,
        "text": "Նրա ձայնը ավելի որոտում էր, քան թե խոսում էր։"
      },
      {
        "index": 37,
        "text": "— Ճանապարհից եկած հյուրերի նախ ձիերին են կերակրում,— նկատեց վարպետ Փանոսը։"
      },
      {
        "index": 38,
        "text": "— Այդ որ իմանում ես, դե՛ վեր կաց, ահա՛ այնտեղ խոտ է դրած, տար ածիր ձիերի առջևը,— պատասխանեց նա խոտի դեզը ցույց տալով։ Տեսնում ես, որ ծառաները տանը չեն։"
      },
      {
        "index": 39,
        "text": "Վարպետ Փանոսը գնաց ձիերին ճարակ տալու։ Նա դարձավ դեպի Ասլանը."
      },
      {
        "index": 40,
        "text": "— Զարմանալի մարդիկ են այդ քաղաքացի կոչվածները, սովորել են միշտ գյուղացուն բանեցնել, իսկ իրանք հանգիստ նստել։"
      },
      {
        "index": 41,
        "text": "Մեր հյուրընկալին կոչում էին Բերզեն-Օղլի, որ նշանակում է հույնի որդի։ Նա ազգով հայ էր և նույն գյուղացի, բայց երկար ժամանակ Հունաստանում ապրելով, և Բալկանյան թերակղզու վրա թափառելով, այդպիսի անուն էր ստացել։ Տեսնելով նրան, ես մտաբերում էի «Գժին», բայց բարեսիրտ, սրտաբաց և ուղղախոս քահանայի և կոպիտ նավավարի մեջ այն զանազանությունը միայն կար, որ վերջինս սաստիկ մաղձոտ և դառնացած էր երևում ինձ։ Գուցե աստանդական կյանքը, անհաջողությունները և ինձ անհայտ հանգամանքներ՝ նրա բնավորությանը տվել էին այդպիսի կոշտ, կոպիտ և մթին հատկություններ։ Մի՞թե ծովի, գեղածիծաղ ալիքների, լուսընկա գիշերների հետ միշտ գործ ունեցող մարդը, կարող էր այդպես մաղձոտ լինել…"
      },
      {
        "index": 42,
        "text": "— Դուք եղա՞ք Մոնտենեգրոյում,— հարցրեց Ասլանը։"
      },
      {
        "index": 43,
        "text": "— Եղա և՛ Մոնտենեգրոյում, և՛ Սերբիայում, և՛ Բոլգարիայում… ամեն տեղ եղա…— պատասխանեց նա տխուր կերպով։"
      },
      {
        "index": 44,
        "text": "Ասլանը ժպտաց։"
      },
      {
        "index": 45,
        "text": "— Ինչո՞ւ եք զարմանում, վանեցին ո՞ւր չէ գնում. աշխարհքի բոլոր անկյուններում կարելի է տեսնել նրան։ Մեկը Հնդկաստանում տեսել էր մի կաղ վանեցի և ծիծաղելով ասել էր. «Եթե վանեցու կաղը մինչև Հնդկաստան է հասել, ոտներ ունեցողը Չինաստանից էլ կանցնի»։— Այդպես է մեր վիճակը։"
      },
      {
        "index": 46,
        "text": "Վաղ առավոտյան դուրս գալով Այգեստանից, մենք մի թեթև նախաճաշիկ էինք արել։ Ասլանը թեև ուտելու ցանկություն չուներ, բայց ես մի առանձին ախորժակով էի նայում սեղանի վրա, որ մանկահասակ աղջիկը սկսել էր պատրաստել։ Դա, որպես երևում էր, մեր հյուրընկալի դուստրն էր. բայց ո՞ւր էր նրա մայրը։ Այդ կողմի շինական կանայք սովորություն չունեին՝ քաղաքացոց նման ծածկվել տղամարդերից, այլ երևում էին և մինչև անգամ խոսում էին օտարների հետ։ Գյուղացոց մեջ մնացել էր այդ պարզությունը։ Բայց ինչո՞ւ չէր երևում մեր տանտիկինը։ Այդ մասին հյուրերից ոչ ոք չհարցրեց և ոչ ինքը, տան տերը, մի բան ասաց։ Սեղանը գյուղական պարզ սեղանից ավելի համադամ և ճոխ էր, տարակույս չկար, որ վարպետ Փանոսը այդ մասին նախապես առանձին հոգ էր տարել։"
      },
      {
        "index": 47,
        "text": "ճաշից հետո անմիջապես գնացինք ծովեզրը։ Այնտեղ Ասլանը ցանկանում էր տեսնել, թե ինչպես են պատրաստում ծովային աղերը։ Պատրաստելու եղանակը շատ պարզ էր. ափերի մոտ փորած էին փոքրիկ ածուներ, ջուրը ծովից բաց էին թողնում ածուների մեջ, այնչափով, որ բոլորովին լցվում էին, հետո թողնում էին նրանց այնքան ժամանակ, մինչև արևի ջերմության ներքո ջուրը բոլորովին գոլորշիանում էր, իսկ հատակի վրա մնում էին աղի փայլուն բյուրեղները։ Այդ բոլորը տեսավ Ասլանը և իր հետ վեր առեց պատրաստած աղերից։ Գյուղացիները, որ այդ գործով էին զբաղված, հետաքրքրությամբ հարցնում էին, թե ի՞նչ պետք է անե։ Նա բացատրեց, թե այդ աղերը, որ դուք միայն օճառ պատրաստելու համար եք գործածում, ուրիշ շատ բաների մեջ կարող էին գործածվել և մեծ օգուտներ բերել։ Նրանք զարմացան և ուրախացան։ Ես իսկույն նկատեցի, թե ինչպես այդ բարի մարդիկը սկսեցին դրանից հետո մի առանձին հարգանքով վերաբերվել դեպի Ասլանը։ Երբ գյուղացուն մի բան ես սովորեցնում, որի մեջ տեսնում է իր շահը, նա այնուհետև դառնում է քո ամենալավ բարեկաը։"
      },
      {
        "index": 48,
        "text": "Հետո գնացինք նավահանգիստը։ Ոչ մի առագաստավոր նավ չկար այնտեղ, բոլորը նավակներ էին, թե հին և թե նոր տեսակներից։"
      },
      {
        "index": 49,
        "text": "Հները, որոնց թիվը ավելի շատ էր և որոնց տեղացիք կոչում էին լաստ կամ սանդալ, դեռ կրում էին այն նախնական ձևը, երբ մարդ առաջին անգամ սկսեց ճանապարհորդել ջրի վրա։ Մի քանի գերաններ, հավասար երկարությամբ և հավասար հաստությամբ, կցել էին միմյանց հետ, այնպես, որ բոլորը միասին քառակուսի ձև էին ստացել։ Այդ քառակուսու մակերևույթը պատել էին տախտակամածով, իսկ եզերքը՝ մի կանգունաչափ վանդակապատով։ Քառակուսիի տակից, չորս անկյուններում, կապած էին չորս եզան կամ գոմեշի տիկեր, փչած — օդով լիքը։ Նայելով նրանց վրա, Ասլանը ժպտալով ասաց."
      },
      {
        "index": 50,
        "text": "— Այդ սանդալները հիշեցնում են այն կաշուց կազմած հայկական նավակները, որ նկարագրում է Հերոդոտոսը իր պատմության մեջ, և որ գործ էին ածում հայերը մի քանի հազար տարի առաջ։"
      },
      {
        "index": 51,
        "text": "Հերոդոտոսի նկարագրած նավակները, ինչպես ասաց Ասլանը, բոլորակ ձև ունեին և զամբյուղի նման ամբողջապես հյուսած էին ուռենիի ճյուղերից։ Ներսից այդ նավակները պատած էին մորթիներով, և ջուրը դժվարությամբ կարող էր անցնել նրանց մեջ։ Նրանք այնքան թեթև էին և ընդարձակ, որ կարող էին տանել բավական ծանրություններ։ Հայոց վաճառականները տեղավորում էին նրանց մեջ իրանց վաճառքները, նստում էին և վեր էին առնում իրանց հետ մի քանի ավանակներ կամ ջորիներ։ Եփրատ գետի ընթացքով լողում էին նրանք մինչև Բաբելոն։ Հասնելով այնտեղ, վաճառում էին տարած մթերքը, հետո նավակները քանդում էին, մորթիներն էին միայն վեր առնում, իսկ բոլոր հյուսվածքը մի կողմ էին ձգում։ Երբ պատրաստվում էին վերադառնալ դեպի Հայաստան, մորթիները բառնում էին ջորիների վրա և ցամաքով ճանապարհ էին ընկնում։ Ամեն տեղ նրանք կարող էին պատրաստել նույն տեսակ նավակներ, որովհետև զլխավոր նյութը, մորթիները, իրանց հետ ունեին, իսկ ուռենի ճյուղեր բոլոր գետերի եզերքի մոտ կարելի էր գտնել։"
      },
      {
        "index": 52,
        "text": "— Ինչո՞ւ եք հեռու գնում մինչև Հերոդոտոսի ժամանակները,— մեջ մտավ Բերզեն-Օղլին,— այս տեսակ նավակներ գործ են ածում մինչև այսօր հայերը Եփրատի և Տիգրիսի ջրերի վրա, այն զանազանությամբ միայն, որ մորթիների փոխարեն իրանց զամբյուղաձև նավակները պատում են կաշիով, որովհետև հիմա սովորել են կաշու պատրաստությունը։"
      },
      {
        "index": 53,
        "text": "Նավահանգստում կային մի քանի նավակներ ևս նոր ձևով, որոնց մեջ իր գեղեցկությամբ և հարմարությամբ առաջին տեղը"
      },
      {
        "index": 54,
        "text": "բռնում էր Բերզեն-Օղլու նավակը։ Նա ցույց տվեց իր նավակը, ասելով."
      },
      {
        "index": 55,
        "text": "— Այդ այն արհեստավորի գործն է, որ այժմ բանում է իմ տանը։ Նա ընդունակ է մինչև անգամ թեթև առագաստավոր նավեր կառուցանելու։ Այդ արհեստով նա երկար ժամանակ աշխատել է Կ. Պոլսի նավահանգիստներում։— Սաստիկ դյուրաշարժ է այդ նավակը. նրան կարելի է կառավարել ինչպես մի լավ վարժված նժույգ ձի։"
      },
      {
        "index": 56,
        "text": "Բերզեն-Օղլին մնաց նավահանգստում, իսկ մենք վերադարձանք գյուղը։ Ասլանը վարպետ Փանոսի հետ գնացին մի քանի հիվանդներ տեսնելու (գոնե այդպես ասացին ինձ), բայց ես գնացի մեր հյուրընկալի տունը։"
      },
      {
        "index": 57,
        "text": "Չգիտեի ինչպես անցկացնել ժամանակը։ Նավաստիի տունը դարձյալ դատարկ էր, դարձյալ ոչ ոք չէր երևում։ Բակում տիրում էր ընդհանուր լռություն, մի տերև անգամ չէր շարժվում ծառերի վրա։ Օրվա տոթը անտանելի էր։ Սագերը, գլուխները թևերի տակ թաքցրած, քնել էին ուռիների ստվերի ներքո։ Նրանցից մեկը միայն, իմ ոտնաձայնը լսելով, գլուխը վեր բարձրացրեց և ծույլ կերպով մի քանի անգամ կչկչաց։ Մյուսները զարթեցան։ Բայց հյուսնի արհեստանոցում, ինչպես երևում էր, հանգստություն չկար. այնտեղից դեռ ուրագի ձայն էր լսվում։ Պարապությունից հետաքրքրվեցի այնտեղ մտնել և սպասել մինչև Ասլանի վերադարձը։ Ամբողջ արհեստանոցը լցված էր տախտակներով և զանազան ատաղձներով։ Այնտեղ և կարկատում էին նավակները, և նորերն էին շինում։ Ծերունի վարպետն աշխատում էր իր մի քանի աշակերտների և օգնականների հետ։ Տեսնելով ինձ, բոլորը նայեցին իմ վրա և շարունակեցին իրանց գործը։ Միայն վարպետը մի կողմ դրեց կարկինը, որով տախտակի վրա ինչ-որ չափումներ էր անում. գլուխը վեր բարձրացրեց և ակնոցները ուղղելով՝ հարցրեց."
      },
      {
        "index": 58,
        "text": "— Դուք երևի այն ֆրանկի հե՞տ եք եկել։"
      },
      {
        "index": 59,
        "text": "— Այո՛, նրա հետ եմ եկել։"
      },
      {
        "index": 60,
        "text": "— Նստեցեք, խնդրեմ։"
      },
      {
        "index": 61,
        "text": "Ես չգիտեի որտեղ նստել, նստելու տեղ չկար։ Իսկ վարպետը այդ մասին չհոգաց, նա դարձյալ վեր առեց կարկինը, սկսեց իր չափումները անել։ Ես նստեցի շեմքի վրա։"
      },
      {
        "index": 62,
        "text": "— Հովի առաջը կտրում ես,— նկատեց ինձ աշակերտներից մեկը, ճակատի քրտինքը սրբելով,— առանց դրան էլ շատ շոգ է։"
      },
      {
        "index": 63,
        "text": "Նրա նկատողությունը թեև բավական հանդուգն էր, բայց"
      },
      {
        "index": 64,
        "text": "իրավացի էր։ Ամբողջ գործարանը լույս և օդ էր ընկնում միայն դռնից, ուրիշ լուսամուտ չկար. առաստաղից թեև երդիկ էր բացված, բայց այնտեղից հով չէր փչում։ Ես վեր կացա և ոտքի վրա կանգնած մնացի։ Լռությամբ նայում էի։ Գործիքների ձայնը մի այնպիսի աղմուկ էր բարձրացրել, որ անկարելի էր մի բան խոսել։ Մի կողմում սղոցում էին, մյուս կողմում տաշում էին, մեկը ռանդա էր տալիս, մյուսը շաղափով ծակում էր, մի խոսքով ոչ ոք անգործ չէր։ Անգործը միայն ես էի։ Իմ դրությունը շատ հիմար էր։ Նայեցի, նայեցի, և վերջապես ձանձրացա և դուրս եկա։"
      },
      {
        "index": 65,
        "text": "Գալով սրահը, որտեղ ճաշեցինք մենք, ոչ ոքի չգտա։ Ասլանը և վարպետ Փանոսը դեռ չէին վերադարձել։ Միայն հատակի սփռոցները, առաջվա կարգով, դեռ իրանց տեղում էին։ Ես մոտեցա, պառկեցի նույն մինդարի վրա, ուր ճաշի ժամանակ նստած էր Ասլանը։"
      },
      {
        "index": 66,
        "text": "Սրահի միջով ես նայում էի դեպի ընդարձակ պարտեզը։ Նա բաժանված էր սրահից փայտյա ցած վանդակապատով միայն։ Ծառերը այն աստիճան սերտ կերպով գրկված էին միմյանց հետ, որ ես շատ հեռու չէի տեսնում։ Ավելի քան տերևները, նրանց ճյուղերը ծանրաբեռնված էին հասունացած պտուղներով։ Արեգակը կրակ էր թափում։ Նրա ջերմությունից ամեն մի ծառ, ամեն մի թուփ, ամեն մի պտուղ, ամեն մի խոտ և ծաղիկ լցել էր օդը ախորժելի անուշահոտությամբ։ Ես սիրում էի այդ մեղմ, քնաբեր անուշահոտությունը, որ բուրում է ծառաստանը, ոգևորված միջօրեի ջերմությունից։ Բայց իմ քունը չէր տանում։ ճնճղուկները, թաքնված տերևների խտության մեջ, լուռ մրափում էին։ Ծիծեռնակը, որ սրահի ձեղունի գերաններից մեկի կողքին կպցրել էր իր բաժակաձև բույնը, նա էլ, իր ճտերի մոտ թառած, քաղցր թմրության մեջ նիրհում էր։ Իսկ ես քնել չէի կարողանում։"
      },
      {
        "index": 67,
        "text": "Ինձ տանջում էին զանազան մտածություններ։ Մինչև այն օր տեսած, լսած, հասկացած, չհասկացած առարկաների կատարյալ խառնաշփոթությունը ամբարված էր իմ գլխում։ Այդ մռայլ քաոսից ոչինչ ելք գտնել չէի կարողանում։ Ո՞րտեղից էի գալիս, ո՞ւր էի գնում, ի՞նչ նպատակների էի ձգտում, ո՞ւր կտանեին ինձ այդ թափառումները,— ինձ բացատրել չէի կարողանում։ Ես խարխափում էի անստուգության և անգիտակցության և խավարի մեջ։ «Լավ է, մտածում էի ես, ամենևին չհավատալ, քան թե կիսով չափ հավատալ»… Բայց մի զգացմունք միայն ինձ հաշտեցնում էր իմ անորոշ վիճակի հետ,— դա էր այն ջերմ սերը, որ ես ունեի"
      },
      {
        "index": 68,
        "text": "դեպի Ասլանը։ Այդ սերը լրացնում էր իմ թերահավատությունը։ Սիրում էի այդ եռանդոտ երիտասարդին։ Նրա մեջ կար մի բան, որ շատ սիրելի էր։ Բայց ի՞նչ էր այդ բանը, ես ոչինչ կերպով ըմբռնել չէի կարողանում…"
      },
      {
        "index": 69,
        "text": "Ամեն տեղ, ուր գնում էինք, ես հանդիպում էի նորանոր պատրանքների, նորանոր կեղծիքների։ Կարծես իմ աչքերը պատած լինեին թանձր մշուշով, հեռուն չտեսնելու համար։ Եվ ինչո՞ւ համար տեսնեի։ Գուցե նա այնքան սարսափելի էր, որ հենց այդ պատճառով Ասլանը չէր կամենում խլել իմ աչքերից կախարդական քողը և իմ առջև բաց անել ապագայի սոսկալի պատկերը։ Գուցե նա չէր կամենում միանգամից վախեցնել ինձ։ Գուցե նա այնքան հրապուրիչ և այնքան գեղեցիկ էր, որ և՛ չէր կամենում ինձ միանգամից հափշտակությունների մեջ ձգեր։ Եվ մի՛թե ես ունեի այնքան պատրաստականություն ամեն ինչ հասկանալու համար։ Ես ինքս զգում էի իմ դատարկությունը, իմ մտավոր աղքատությունը։ Եվ նա շատ անգամ նկատում էր ինձ, թե «քեզ պետք է դեռ շատ բան սովորել»…"
      },
      {
        "index": 70,
        "text": "Ինձանից շատ հեռու չէր խնձորենին, որի տերևների սոսափյունը ընդհատեց իմ մտածությունները։ Ես նայեցի դեպի այն կողմը։ Ծառերի վրա նկատեցի նույն աղջկան, որ ճաշի ժամանակ մեզ համար սեղան էր պատրաստում։ Դա Ծովիկն էր, նավավարի աղջիկը։ Ահա մի էակ ևս, որ ինձ նման արթուն էր, որի վրա օրվա ջերմությունը չէր ազդում։ Բայց ի՞նչ էր շինում այդ մանկահասակ արարածը այն ծառի վրա։ Կապիկը միայն կարող էր այնպես համարձակ մի ոստից մյուսը թռչել։ Պտուղներ չէր քաղում նա. խնձորները դեռ ոչ բոլորովին հասած էին։ Նա ընտրում էր նրանցից խոշորները, իրանց ձևով կանոնավորները, և ինչ-որ կպցնում էր նրանց վրա։ Ես իսկույն հասկացա այդ գործողության նպատակը։ Խնձորները այն տեսակից էին, որ հասունացած ժամանակ ստանում էին սաստիկ մուգ-կարմիր գույն, իսկ այժմ դեռ բաց-կապտագույն էին։ Նա կպցնում էր նրանց վրա զանազան ձևով մանր և գեղեցիկ տերևներ։ Խնձորները հասունացած ժամանակ, շատ հասկանալի է, որ նրանց մակերևույթի բաց մնացած տեղերը արևից կստանան կարմիր գույն, իսկ տերևներով ծածկված տեղերը կմնան սպիտակ գույնով, և այսպիսով նրանց վրա կձևանան զանազան նկարներ։ Այդ տեսակ նախշուն, հոտավետ խնձորները կոչվում են «սիրականի խնձոր»։ Առհասարակ խնձորը հայոց մեջ սիրո նշան է։ Հարսանիքների ժամանակ, ումը"
      },
      {
        "index": 71,
        "text": "որ կամենում են հրավիրել, մի հատ կարմիր խնձոր են ուղարկում նրան։ Իսկ այդ տեսակ նախշուն խնձորները մեծ աղջիկները ծածուկ ուղարկում են սիրած պատանիներին։ Բայց ո՞ւմ համար էր պատրաստում այդ փոքրիկ աղջիկը իր խնձորները։ Նա անտարակույս, դեռ չգիտեր, թե ի՞նչ էր սերը։ Երևի նա տեսել է, թե ինչ են անում մեծ աղջիկները, ինքն էլ հետևում էր նրանց օրինակին, առանց հասկանալու իր պատրաստության նշանակությունը։ «Ահա մի անգիտակցություն ևս, մտածեցի ես, նա դեռ չսիրած, սիրո համար նվերներ է պատրաստում»… Մի՞թե ես էլ նույնը չէի անում… մի՞թե ես էլ սիրո համար զոհեր չէի պատրաստում, առանց իմ սիրո առարկայի հետ ծանոթ լինելու… Բայց Ծովիկը ինձանից խելացի էր. նա գոնե ընտրում էր խնձորներից այն միայն, որը ավելի գեղեցիկ էր, որը փտած կամ որդնակեր չէր։ Իսկ ես այդ ընտրությունը չունեի, ես չգիտեի, թե իմ զոհաբերությունները որ աստիճան նպատակահարմար են… Ես հետևում էի միայն ինձանից մեծերի օրինակին, որպես Ծովիկը հետևում էր իրանից մեծերի օրինակին…"
      },
      {
        "index": 72,
        "text": "Հանկարծ սրահի մեջ բացվող դռնից դուրս վազեց մի փոքրիկ երեխա։ Դա երևի մեր հյուրընկալի արու զավակն էր, որովհետև սաստիկ նման էր հորը։ Նա այնպիսի մի ուժգին թափով սենյակից դուրս նետվեցավ, որ գնդակի նման իմ մոտից անցնելով ինձ չտեսավ, նա նույն արագությամբ վազեց մինչև պարտեզի դուռը, մի քանի անգամ շարժեց, երբ տեսավ, որ փակ է, բարկացավ, և կրկին նետվեցավ դեպի սրահը։ Այժմ միայն տեսավ ինձ, և որպես վաղեմի ծանոթ, մոտեցավ, գրկեց իմ պարանոցը։"
      },
      {
        "index": 73,
        "text": "— Եթե գնայի պարտեզը, քեզ համար ծիրան կբերեի,— ասաց ինձ։"
      },
      {
        "index": 74,
        "text": "— Ինչո՞ւ չգնացիր,— հարցրի ես, փայփայելով նրա սիրուն գլուխը։"
      },
      {
        "index": 75,
        "text": "Նա իր խոշոր, խաժ աչքերը դարձրեց դեպի ինձ և գանգատվելու եղանակով պատասխանեց."
      },
      {
        "index": 76,
        "text": "— Դուռը փակ էր։ Դու չես իմանում ինչ սատանա է այդ Ծովիկը. երբ որ նա պարտեզն է գնում, դուռը միշտ փակում է, ես չմտնեմ։ Ասում է, դու ծաղիկները փչացնում ես։ Դու խո գիտես, որ ես չեմ փչացնում։"
      },
      {
        "index": 77,
        "text": "Փոքրիկի գանգատը իր քրոջ մասին էր։ Բայց ի՞նչ առիթով այդ չարաճճի գլխին փչեց՝ ինձ վկա բռնել, որ նա չէ փչացնում։"
      },
      {
        "index": 78,
        "text": "— Ի՞նչպես է քո անունը,— հարցրի ես։"
      },
      {
        "index": 79,
        "text": "— Քոթոթ,— պատասխանեց նա, ինքն էլ ծիծաղելով իր օտարոտի անվան վրա։"
      },
      {
        "index": 80,
        "text": "— Քոթո՞թ, ի՞նչ լավ անուն է։"
      },
      {
        "index": 81,
        "text": "— Ես էլ լավ տղա եմ,— ասաց նա մի առանձին պարծանքով։— Հայրիկը ինձ ասում է՝ դու քոթոթ ես, արջի քոթոթ,— դու խո տեսնում ես, որ ես քոթոթ չեմ։"
      },
      {
        "index": 82,
        "text": "— Դու քոթոթ տեսե՞լ ես։"
      },
      {
        "index": 83,
        "text": "— Տեսել եմ, մի անգամ մեր բակում պար էին ածում։ Ո՜ւհ, ինչպես մազոտ թաթիկներ ուներ։ Մտիկ տո՛ւր իմ ձեռքերին, իմ ձեռքերը խո այնպես մազոտ չեն։"
      },
      {
        "index": 84,
        "text": "Նա իր սիրուն ձեռքերը դրեց իմ ափի մեջ։"
      },
      {
        "index": 85,
        "text": "— Քո ձեռքերը այնպես չեն։"
      },
      {
        "index": 86,
        "text": "— Էլ ինչո՞ւ են ասում ինձ քոթոթ։"
      },
      {
        "index": 87,
        "text": "— Ես կասեմ հայրիկին, որ էլ չասե։"
      },
      {
        "index": 88,
        "text": "Նա փոխանակ շնորհակալության, դարձյալ գրկեց իմ պարանոցը և ջերմ կերպով համբուրեց ինձ։"
      },
      {
        "index": 89,
        "text": "— Ասա՛ հայրիկին, որ Ծովիկը սուտ է ասում. դու խո իմանո՞ւմ ես, որ ես ծաղիկները չեմ փչացնում։"
      },
      {
        "index": 90,
        "text": "— Իմանում եմ։ Բայց ի՞նչ է անում հայրիկը, երբ Ծովիկը այդպիսի սուտեր է հնարում։"
      },
      {
        "index": 91,
        "text": "— Բարկանում է, պատվիրում է, որ ինձ պարտեզը չթողնեն, որ միրգ ուտեմ։"
      },
      {
        "index": 92,
        "text": "— Հայրիկին կասեմ, որ չբարկանա. դու խելացի տղա ես, կասեմ, որ պարտեզի դուռը քո առջև չփակեն։"
      },
      {
        "index": 93,
        "text": "Նա իմ խոստումներից բավական գոհ մնալուց հետո, մի այլ խնդիրք ևս առաջարկեց։"
      },
      {
        "index": 94,
        "text": "— Ասա, որ մայրիկն էլ խելացի է, նրա առջև էլ դուռը չփակեն։"
      },
      {
        "index": 95,
        "text": "— Ո՞ր դուռը."
      },
      {
        "index": 96,
        "text": "— Սենյակի դուռը։ Հիմա այնտեղ է, դուռը փակած է։ Ես այսօր ուզեցի, որ գնամ տեսնեմ, չկարողացա…"
      },
      {
        "index": 97,
        "text": "Վերջին խոսքերը այնպիսի զգացմունքով արտասանեց փոքրիկ երեխան, որ ինձ վրա խիստ տխուր ազդեցություն գործեցին։"
      },
      {
        "index": 98,
        "text": "— Ինչո՞ւ են կողպում մայրիկին սենյակի մեջ։"
      },
      {
        "index": 99,
        "text": "— Չեմ իմանում։ Մայրիկը այնտեղ աղաղակում է, լաց է լինում… ես էլ լաց եմ լինում, երբ մայրիկը լաց է լինում…"
      },
      {
        "index": 100,
        "text": "Երեխայի աչքերում արտասուք երևաց։"
      },
      {
        "index": 101,
        "text": "— Հիմա այնտե՞ղ է մայրիկը։"
      },
      {
        "index": 102,
        "text": "— Այնտեղ է, ներսում, շատ, ներսում… Հայրիկը չէ թողնում, որ դուրս գա։"
      },
      {
        "index": 103,
        "text": "Այդ միջոցին երկու աղավնիներ իջան, նստեցին սրահի վանդակապատի վրա։ Տեսնելով նրանց, փոքրիկը իսկույն մոռացավ այն ցավը, որ զգում էր իր սիրելի մոր մասին։ Նա խորամանկ կերպով նայեց իմ երեսին, աչքերը ծռմռեց, և նշաններով հասկացրեց ինձ, որ սուս կենամ։ Իսկ ինքը կուզեկուզ սկսեց մոտենալ թռչուններին։ Նրանք ավելի զգույշ գտնվեցան, և նկատելով փոքրիկ դարանակալին, թռան, բայց շատ հեռու չգնացին, նստեցին բակի մեջ, մի կտրած ծառի բունի վրա։ Մանուկը շարունակեց հետամուտ լինել, և մի քանի րոպեից հետո, թե աղավնիները և թե նա այլևս չերևացին։ Ես խիստ սակավ անգամ տեսել էի մի այնպիսի աշխույժ և կայտառ երեխա։"
      },
      {
        "index": 104,
        "text": "«Տան գաղտնիքը երեխայից հարցրու», ասում է հայտնի առածը։ Հիմա ես աղոտ կերպով հասկանում էի, թե ինչու չէր երևում մեր տանտիկինը։ Անտարակույս մի պատճառ պետք է լիներ, որ նրան թաքստի մեջ էին պահում։"
      },
      {
        "index": 105,
        "text": "Երևում էր, որ Ծովիկը խնձորի ծառից տեսել էր ինձ։ Վերադառնալով պարտեզից, մի գամբյուղի մեջ բերեց ինձ համար մրգերի ամենաընտիր տեսակներից և, ամբողջ զամբյուղը դնելով իմ մոտ, ասաց."
      },
      {
        "index": 106,
        "text": "— Որից որ սիրում ես, նրանից կե՛ր։"
      },
      {
        "index": 107,
        "text": "— Բոլորը լավ է, քո քաղածը վատ չի լինի,— պատասխանեցի ես, նայելով ուղիղ նրա արևի ջերմությունից շառագունած երեսին։"
      },
      {
        "index": 108,
        "text": "Նա ժպտաց, և հեռացավ, երբ նկատեց, որ Ասլանը վերադարձավ իր հոր հետ։ Տեսնելով իմ մոտ դրած զամբյուղը, նրա հայրը ասաց ինձ."
      },
      {
        "index": 109,
        "text": "— Դուք, փոքրիկներդ, ավելի բախտավոր եք մեզանից, որ աշխարհի դարդերը չեք հասկանում…"
      },
      {
        "index": 110,
        "text": "Հետո նա դարձավ դեպի Ասլանը։"
      },
      {
        "index": 111,
        "text": "— Տեսնո՞ւմ եք ինչպես ջահելները միմյանց հարգել իմանում են. այդ պտուղները անպատճառ Ծովիկի քաղածը պետք է լինի։"
      },
      {
        "index": 112,
        "text": "Նրանք մտան սրահի մեջ բացվող դռնից և երկար ժամանակ մնացին ներսի սենյակներում։ Երբ Ասլանը դուրս եկավ, նրանից հարցրի."
      },
      {
        "index": 113,
        "text": "— Ի՞նչ կար այնտեղ։"
      },
      {
        "index": 114,
        "text": "— Մի հիվանդ կար…— պատասխանեց նա, էլ չխոսեց։"
      }
    ]
  }
}