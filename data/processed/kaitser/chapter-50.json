{
  "chapterNumber": 50,
  "title": "Զ. ՎԱՃԱՌԱԿԱՆՆԵՐ",
  "sourceContent": {
    "paragraphs": [
      {
        "index": 0,
        "text": "Վերադառնալով Այգեստան, մենք վարպետ Փանոսին տանը չգտանք. նա մի օրով գնացել էր մերձակա գյուղորայքը։ Ասլանը այդ մասին ոչինչ հարցուփորձ չարեց. երևում էր, որ նրան"
      },
      {
        "index": 1,
        "text": "հայտնի էր, թե նա ուր կամ ինչ նպատակով էր գնացել։ Գիշերը ես քնեցի սովորականից ավելի վաղ, որովհետև սաստիկ հոգնած էի։ Բայց Ասլանը չքնեց, այլ երկար նստած, մի հաստ թղթի վրա ինչ֊որ նկարում էր նա։ Առավոտյան ինձ ցույց տվեց մեր տեսած բոլոր տեղերի պլանները, Ես ապշած մնացի։ Զարմանալի հիշողություն ուներ այդ մարդը։"
      },
      {
        "index": 2,
        "text": "Այն առավոտ Ասլանը բավական լավ տրամադրության մեջ էր գտնվում. այդ պատահում էր նրա հետ այն ժամանակ միայն, երբ մի որևէ նպատակի հասնում էր։ Նա սկսեց մինչև անգամ ինձ հետ հանաքներ անել։ Սպիտակ կատուն, որ սովորաբար առավոտյան բոլոր տանեցիներից առաջ էր մտնում մեր սենյակը և ողջունում էր մեզ, այն առավոտ, հակառակի պես, առաջ ինձ մոտեցավ, քսքսվեցավ, մռմռաց և իր ճապուկ պոչով իմ երեսը շփելուց հետո, մոտեցավ Ասլանին։"
      },
      {
        "index": 3,
        "text": "— Հիմա նա էլ է քեզ մարդու տեղ դնում, Ֆարհատ,— ասաց նա ժպտելով։"
      },
      {
        "index": 4,
        "text": "— Ոչ միայն նա,— պատասխանեցի ես նույնպես ժպտելով,— այլ վարպետ Փանոսի ախոռատան ծառան ևս, երբ ինձ տեսնում է, ոտքի է կանգնում։ Երեկ նա ինձ ասաց «աղա»։"
      },
      {
        "index": 5,
        "text": "Ասլանը նոր էր լվացվել և սանդրվում էր, նա սանդրը ձեռին կանգնեց իմ առաջ և ասաց."
      },
      {
        "index": 6,
        "text": "— Գիտե՞ս այսօր ուր պիտի գնանք։"
      },
      {
        "index": 7,
        "text": "— Երևի դարձյալ պիտի գնանք ծակերի մեջը մտնելու…"
      },
      {
        "index": 8,
        "text": "— Ոչ, պետք է գնանք նորին սրբազնության՝ առաջնորդի մոտ։"
      },
      {
        "index": 9,
        "text": "— Նրա մասին շատ վատ են խոսում։"
      },
      {
        "index": 10,
        "text": "— Այդ ես գիտեմ, և հենց այդ պատճառով պետք է տեսնել նրան։"
      },
      {
        "index": 11,
        "text": "— Ասում են նա կատարյալ չարագործ է։"
      },
      {
        "index": 12,
        "text": "— Երբեմն չարագործները շատ զորեղ գործիք են դառնում լավ մարդկանց ձեռքում։ Պողոսը նույնպես մի չարագործ էր, բայց վերջը քրիստոնեությունը տարածողների մեջ ամենանշանավորը եղավ։"
      },
      {
        "index": 13,
        "text": "— Իսկ Վասա՞կը։"
      },
      {
        "index": 14,
        "text": "— Վասակը իր ժամանակի նույնպես ամենանշանավոր մարդն էր։ Եթե բոլոր հայ նախարարների գլուխները թափ տալու լինեիր, նրա կեսի չափ խելք չէր դուրս գա։"
      },
      {
        "index": 15,
        "text": "— Բայց նա չարագործ էր, նա մեծ վնասներ տվեց իր հայրենիքին։"
      },
      {
        "index": 16,
        "text": "— Այդպես երևում է, որովհետև նրա պատմությունը գրողները նրա հակառակ կուսակցությանն էին պատկանում։ Իսկ եթե նրա խորհուրդներին հետևելու լինեին, նա մեծ օգուտներ կարող էր հասցնել իր հայրենիքին։"
      },
      {
        "index": 17,
        "text": "Ես զարմացա Ասլանի դատողության վրա։ Թեև հայոց պատմությունը չէի կարդացել, բայց Վասակի մասին շատ վատ բաներ էի լսել։"
      },
      {
        "index": 18,
        "text": "— Ի՞նչ օգուտ պիտի հասցներ նա,— պատասխանեցի ես փոքր-ինչ բարկացած կերպով։— Սատանան երբեք հրեշտակ չի դառնա։"
      },
      {
        "index": 19,
        "text": "— Ինչու չի դառնա,— ասաց նա, ծիծաղելով իմ խռովության վրա։— Սատանան հենց առաջուց հրեշտակ էր, բայց հանգամանքները նրան սատանա շինեցին։ Վասակին պետք է հասկանալ, իսկ նրան հասկանալու համար պետք է լավ ուսումնասիրել հայոց պատմությունը։ Դու մի վիճիր ինձ հետ, սիրելի Ֆարհատ, քեզ պետք է կարդալ, շատ կարդալ…"
      },
      {
        "index": 20,
        "text": "Նա մոտեցավ ինձ, և ձեռքը դրեց իմ ուսի վրա։"
      },
      {
        "index": 21,
        "text": "Այդ միջոցին ներս մտավ վարպետ Փանոսի գործարանի աշակերտներից մեկը, հայտնեց, թե մի քանի մարդիկ ցանկանում էին տեսնվել Ասլանի հետ։"
      },
      {
        "index": 22,
        "text": "— Նայեցեք ի՞նչ մարդիկ են,— խնդրեց ինձ Ասլանը,— միայն մի փոքր սպասել տվեցեք, մինչև ես բոլորովին հագնվիմ։"
      },
      {
        "index": 23,
        "text": "— Նրանք կսպասե՜ն…— ասաց գործարանի աշակերտը խորամանկ ժպիտով,— մինչև երեկո էլ կսպասեն… դեռ արևը չծագած եկել, նստել են բակի դռան մոտ և սպասում են…"
      },
      {
        "index": 24,
        "text": "Պետք է ասած, երբ քաղաքի հայ վաճառականները լսեցին, որ Ասլանը հնություններով հետաքրքրվում է, այլևս մեզ հանգստություն չէին տալիս։ Ում տանը մի կոտրած խեցի կամ երկաթի կտոր կար, բերում էր, ցույց էր տալիս, և աշխատում էր մի քանի ոսկիներ կորզել։ Դուրս գալով փողոցը, տեսա, որ հայ վաճառականներ էին, երեք հոգի, և կարգով նստած էին բակի դռան մոտ շինված հողեթումբի վրա, «տեր-ողորմյա» էին քաշում ու խոսում էին միմյանց հետ երկրի գործերի վրա։ Տեսնելով ինձ, բոլորը ոտքի կանգնեցին, որպես մի նշանավոր մարդու առջև և սկսեցին բարևել ինձ հետ, իմ առողջությունը հարցնել, կարծես թե վաղեմի բարեկամներ լինեին։ Մեկը նրանցից ինձ կոչեց մինչև անգամ «աղա»։ Վարպետ Փանոսի ախոռատան ծառայից հետո, այդ երկրորդ անձն էր, որ այդպիսի տիտղոսով էր ինձ դիմում։"
      },
      {
        "index": 25,
        "text": "— Ի՞նչ եք կամենում,— հարցրի ես։"
      },
      {
        "index": 26,
        "text": "Նրանք փոխանակ պատասխանելու, սկսեցին դուրս հանել իրանց ծոցերից, գրպաններից զանազան իրեղեններ, որ փաթաթել էին շորի կտորների մեջ։"
      },
      {
        "index": 27,
        "text": "— Ինձ ո՞ւր եք ցույց տալիս, ես խո գնողը չեմ։"
      },
      {
        "index": 28,
        "text": "— Դու էլ որ տեսնես մե՞ղք կլինի, աղա,— ասաց նրանցից մեկը, որի ձեռքերի վրա երևում էին Երուսաղեմի ուխտավորի կապույտ նշաններ։— Քո հոգուն մատաղ, աղա, մենք լսել ենք, որ քո մեկ խոսքը պարոն բժշկի մոտ երկու չի լինի…"
      },
      {
        "index": 29,
        "text": "Կամենում էր ասել, որ ես այն աստիճան մտերիմ եմ պարոն բժշկապետին, որ նա իմ մի անգամ ասածը կամ խնդրածը երբեք կրկնել չի տա։ Բայց ինչո՞վ ես կարող էի օգտավետ լինել մահտեսուն, այդ էր գլխավոր խնդիրը։ Նա հասկացրեց ինձ, ասելով."
      },
      {
        "index": 30,
        "text": "— Լսել ենք, պարոն բժշկապետը անթիքա բաներ է հավաքում. մենք բերել ենք պարոն բժշկապետի համար ա՛յնպիսի անթիքաներ, որ ողջ աշխարհում չի գտնվի, երբ որ կգնե, մենք քո լավությունն էլ չենք մոռանա… քեզ համար էլ մի բան դուրս կգա…"
      },
      {
        "index": 31,
        "text": "— Իհարկե, դուրս կգա,— կրկնեցին մյուս երկուսը համարյա թե միաձայն։"
      },
      {
        "index": 32,
        "text": "— Ի՞նչ պետք է դուրս գա,— հարցրի ես փոքր-ինչ վրդովված կերպով։"
      },
      {
        "index": 33,
        "text": "— Չես իմանում…— ասաց մահտեսին, ձեռքով կամաց իմ մեջքին բախելով, որ նրա փաղաքշանքի նշանն էր։— Ի՞նչ պետք է դուրս դա, օրհնած, ահա դրանից…"
      },
      {
        "index": 34,
        "text": "Նա գլուխը խորհրդավոր կերպով շարժեց, մի խորամանկ ժպիտ երևաց բոլորովին սափրած երեսի վրա, ձախ աչքի կոպերը տըփտըփացրեց, ինձ աչքով արեց և, աջ ձեռքը մեկնելով, մի քանի անգամ ցուցամատի և բթամատի պտղուցները քսքսեց միմյանց հետ։"
      },
      {
        "index": 35,
        "text": "Անպիտանը աշխատում էր կաշառել ինձ, փող էր խոստանում։ Նա ինձ ծառայի տեղ էր ընդունում և, սովորած լինելով ծառաների ձեռքով շատ բաներ շինել, կարծում էր, թե ես էլ կարող եմ նրան օգտավետ լինել։ Եթե ես փոքր-ինչ հաճություն ցույց տայի, իհարկե, նրանք կտային ինձ մի ամբողջ ծրագիր, թե ինչ պիտի անեի, կամ ի՛նչ պիտի խոսեի պարոն բժշկապետի մոտ։ Երբ անփորձ եվրոպացին հայտնվում է արևելքում և իր մոտ ունենում է տեղացիներից մի թարգման կամ ծառա, վաճառականները շատ"
      },
      {
        "index": 36,
        "text": "լավ գիտեն, թե ինչպես պետք էր այդ ծառայի միջնորդությամբ կողոպտել եվրոպացուն։"
      },
      {
        "index": 37,
        "text": "Նրանց անպիտանությունը ինձ այն աստիճան զայրացրեց, որ կամենում էի բոլորվին էլ հեռացնել, պատասխանելով, որ պարոն բժշկապետը «անթիքաներ» չէ գնում։ Բայց զգուշացա, չիցե թե իմ վարմունքը Ասլանին անհաճո լիներ։ Երեքին էլ ներս տարա։"
      },
      {
        "index": 38,
        "text": "Մտնելով Ասլանի սենյակը, երեքն էլ լռությամբ գլուխ տվեցին և ոտքի վրա կարգով շարվեցան դռան մոտ։ Ասլանը այդ միջոցին բոլորովին հագնված, նստել էր և ղահվե էր խմում։ Նա իր սովորական քաղցրությամբ նայեց այցելուների վրա, ասելով․"
      },
      {
        "index": 39,
        "text": "— Նստեցեք, խնդրեմ,— և տեղ ցույց տվեց իրան շատ մոտ։"
      },
      {
        "index": 40,
        "text": "Նրանք անշարժ մնացին և սկսեցին անվճռական կերպով նայել միմյանց երեսին։"
      },
      {
        "index": 41,
        "text": "— Նստեցեք, խնդրեմ,— կրկնեց Ասլանը։— Ինչո՞ւ եք կանգնած։"
      },
      {
        "index": 42,
        "text": "— Ձեր սպասում, հարգելի բժշկապետ, ի՞նչպես կհամարձակվենք մենք նստել,— պատասխանեց մահտեսին ողորմելի ձայնով և ամբողջ հասակով ավելի պինդ սեղմվեցավ պատի հետ։ Մյուսներն էլ հետևեցին նրա օրինակին։"
      },
      {
        "index": 43,
        "text": "— Ես խո փաշա չեմ, որ ինձ մոտ չհամարձակվեք նստել,— ասաց Ասլանը ծիծաղելով։"
      },
      {
        "index": 44,
        "text": "— Այդ ինչո՞ւ ես ասում, հարգելի բժշկապետ,— այժմ պատասխանեց մահտեսու մոտ կանգնած կարճահասակ ծերունին։— Դու մեզ համար փաշայից էլ մեծ ես, խոնթքարից էլ մեծ ես, դու մեր աչքի լույսն ես. աստված քեզ հազար տարի կյանք տա։ Փաշան մեր հավատից չէ, իսկ դու թեև ֆրանկ ես, բայց մեր հավատիցն ես. մենք ամենքս միևնույն խաչն ենք պաշտում, միևնույն սրբերին ենք երկրպագում։"
      },
      {
        "index": 45,
        "text": "Եթե մի ուրիշը Ասլանի տեղ լիներ, կամ նրանց համեստությանը և կամ միամտությանը կվերաբերեր այդ բոլոր շողոքորթությունները։ Բայց Ասլանը իսկույն հասկացավ, թե ինչ տեսակ մարդկանց հետ գործ ունի, և ոչինչ չցույց տալով, դարձյալ խնդրեց, որ նստեն։"
      },
      {
        "index": 46,
        "text": "— Վերջապես խնայեցեք իմ երիտասարդությանը,— ասաց նա,— արժան չէ, որ դուք ձեր ճերմակ ալիքներով կանգնած մնաք իմ առջև. ես հարգում եմ ծերությունը։"
      },
      {
        "index": 47,
        "text": "— Օրհնյա՜լ լինիս,— բացականչեցին երեքն էլ միաձայն և նստեցին ոչ թե Ասլանի ցույց տված տեղում, այլ հեռու, դռան մոտ։"
      },
      {
        "index": 48,
        "text": "Հարցնելով, թե ինչ նպատակով են եկել, Ասլանը խնդրեց, որ ցույց տան իրանց բերած իրեղենները։ Մեկը քաղաքավարության համար երեսը շուռ տվեց դեպի պատը և երկու անգամ հազաց։ Եթե այդ հազը նրանց մեջ մի պայմանական նշանախոսություն չլիներ, պետք էր իրավ, վերին աստիճանի քաղաքավարություն համարել, որովհետև հազալու միջոցին նրա դեմքը խիստ ծիծաղելի և, միևնույն ժամանակ, զզվելի արտահայաություն ընդունեց։ Իսկ մահտեսին պատասխանեց առաջին հազալուն երկու անգամ փռթկալով։ Նա էլ քաղաքավարության համար իր անթարիի (հագուստի) դրոշակը բարձրացրեց և բերանը սրբեց։ Երրորդը, երեսը խաչակնքելով, աստծուն փառք տվեց, ասելով, որ «խեր է»։"
      },
      {
        "index": 49,
        "text": "— Մեր աշխարհում այսպիսի սովորություն կա, հարգելի բժշկապետ,— դարձավ նա դեպի Ասլանը,— երբ մեկը երկու անգամ փռշտում է, դա լավ նշան է։ Հույս ունենք, որ ձեր օջախից խեր կտանենք։"
      },
      {
        "index": 50,
        "text": "Ի՞նչ օջախ, մտածում էի ես, կարծես վարպետ Փանոսի տունը մեր տունը լիներ։"
      },
      {
        "index": 51,
        "text": "— Ես էլ հույս ունեմ…— պատասխանեց Ասլանը ծիծաղելով։"
      },
      {
        "index": 52,
        "text": "Նրա ծիծաղը բավական քաջալերեց նրանց, և հերթով մոտեցան, չոքեցին Ասլանի առջև, սկսեցին ցույց տալ իրանց «անթիքաները»։ Նրանց մեջ կային զանազան իրեղեններ. հին դրամներ, կանանց տեսակ-տեսակ զարդեր, որպիսի են՝ ապարանջաններ, ականջի օղեր պղնձից շինված, հուլունքներ թափանցիկ, գունավոր քարերից շինված, զենքերի կտորներ, որպիսի են նիզակի և սլաքների ծայրեր, ահագին վահանի մի մասը, բոլորը պղնձից, և մի պղնձե ցուլի ամբողջ գլուխ, այլև կավից շինած փոքրիկ և մեծ անոթներ,— այդ բոլորը նրանք տեղավորել էին իրանց ծոցերում, գրպաններում և մինչև անգամ ֆեսերի վրա փաթաթած յազմաների մեջ։ Բայց ամենահետաքրքրականը նրանց ցույց տալու ձևի մեջն էր։ Սկզբից ցույց էին տալիս մի շատ չնչին բան և սկսում էին գովաբանել, երբ այդ չէր անցկենում, դուրս էին հանում նրանից լավը, երբ այդ էլ հավանություն չէր գտնում, դուրս էին բերում ավելի լավը, հավատացնելով, որ այլևս ոչինչ չունեն, երբ այդ էլ հավանություն չէր գտնում, այս անգամ ամենայն դժվարությամբ դուրս էին բերում, հագուստի մի տեղում թաքցրած մի այլ բան, և սկսում էին երդվել, որ ուրիշ ոչինչ չունեն։ Իհարկե, նրանից հետո դուրս էին բերում շատ ուրիշ բաներ։"
      },
      {
        "index": 53,
        "text": "Ես կանգնած նայում էի և զարմանում էի Ասլանի համբերության վրա։ Եթե ես նրա տեղը լինեի, երեքին էլ դուրս կվռնդեի, բայց նա ամենևին ցույց չէր տալիս, որ այդ խաբեբայությունները իր համար շատ զզվելի են։ Վերջապես նա ընտրեց մի քանի իրեղեններ և խնդրեց, որ գնահատեն։"
      },
      {
        "index": 54,
        "text": "— Մենք քեզանից մի՞թե փող պիտի առնենք, հարգելի բժշկապետ,— պատասխանեցին նրանք զարմացած կերպով։— Եթե փողի վրա խոսելու լինենք, դրանք գին չունեն։"
      },
      {
        "index": 55,
        "text": "— Ապա ի՞նչպես պետք է տաք,— հարցրեց Ասլանը ոչ սակավ զարմանալով։"
      },
      {
        "index": 56,
        "text": "— Այնպես, համեցեք, վեր առեք, հարգելի բժշկապետ։ Մեզանից ի՞նչ կպակսի, եթե ձեզ այդ բոլորը փեշքեշ անենք, և դուք մեր երկրից մի լավ հիշատակ տանեք ձեզ հետ։"
      },
      {
        "index": 57,
        "text": "— Շնորհակալ եմ, ես էլ գիտեմ, որ ձեզ ոչինչ չի պակասի, երևում է, որ դուք շատ հարուստ եք, բայց ես փեշքեշներ ընդունելու սովորություն չունեմ։"
      },
      {
        "index": 58,
        "text": "Ասիական վաճառականների սովորությունն է այդ, երբ մի բան գնելու լինես, նախ կասե— «տար, փող մի տուր, թող քեզ ընծա լինի»։ Իսկ երբ փող առաջարկես, սարսափելի գներ կպահանջեն։ Նույնպես վարվեցան և մեր հայ վաճառականները։"
      },
      {
        "index": 59,
        "text": "— Չե՞ք հավատում, հարգելի բժշկապետ,— ասում էր մահտեսի Թորոսը,— եթե չեք հավատում, հարցրեք խնամի Մկոյից, նա իր աչքով տեսավ, որ մի ընկլիս այդ ցուլի գլխին հիսուն կարմիր ոսկի տվեց, բայց ես չտվեցի։ Այդպես չէ՞, խնամի Մկո։"
      },
      {
        "index": 60,
        "text": "— Հոգիս վկա, ճշմարիտ է ասում,— պատասխանեց խնամի Մկոն, ձեռքը տանելով դեպի կուրծքը և դնելով իր հոգու վրա։"
      },
      {
        "index": 61,
        "text": "Բայց որքան պետք էր հավատալ խնամի Մկոյի հոգուն, որը այդպիսի երդումների մեջ այնքան շատ էր գործածվել, որ բոլորովին մաշվել էր։ Միայն ծիծաղելին այն էր, երբ Ասլանը վեր առեց մի քանի իրեղեններ, որոնք խնամի Մկոյին էին պատկանում, դա էլ իր կողմից վկա կանչեց մահտեսի Թորոսին, որ նա իր աչքով տեսել էր և իր ականջով լսել էր, որ մի ֆրանկ ահագին գումարներ էր առաջարկել, բայց նա չէր ընդունել։"
      },
      {
        "index": 62,
        "text": "— Թող Երուսաղեմի սուրբ տաճարի մեջ իմ տեսած լույսը աչքերս կուրացնե, թող ես Քրիստոսի մեխ խփողներից մեկը լինեմ,— եթե սուտ լինեմ ասում,— պատասխանեց մահտեսի Թորոսը,— ֆրանկը ահագին գումարներ առաջարկեց, բայց նա չընդունեց։"
      },
      {
        "index": 63,
        "text": "— Ես մի հասարակ բժիշկ եմ, ես մեծ գումարներ չունեմ,— ասաց Ասլանը, իր ընտրած իրեղենները նրանց ետ տալով։"
      },
      {
        "index": 64,
        "text": "— Ինչո՞ւ եք նեղանում, հարգելի բժշկապետ,— ձայն տվեցին երեք կողմից,— խնդրում ենք, եթե կամենում եք, վեր առեք, ձեզանից ո՞վ է փող ուզում։"
      },
      {
        "index": 65,
        "text": "Ասլանը այս անգամ այլևս չկարողացավ զսպել իր անհամբերությունը և ասաց․"
      },
      {
        "index": 66,
        "text": "— Չգիտեմ ի՛նչ անել ձեզ հետ, երբ կամենում եմ մի բան վեր առնել, ահագին փողեր եք պահանջում, իսկ երբ ցած եմ դնում, առաջարկում եք ձրի ընդունել։"
      },
      {
        "index": 67,
        "text": "Այժմ սկսեցին նրանք այլ լեզու բանեցնել, սկսեցին խեղճ ձևանալ, որ պարոն բժշկապետի կարեկցությունը դարձնեն իրանց վրա, ասելով— աղքատ ենք, ընտանիքի տեր ենք, «անօրենի» ձեռքում գերի ենք, մեր հույսը դրել ենք այդ իրեղենների վրա, այդ պատճառով ստիպված ենք այդպես էժան, շա՛տ էժան վաճառել։— Նրանք մինչև անգամ ակնարկեցին, եթե գնող լիներ, ավելի մեծ ուրախությամբ պատրաստ կլինեին իրանց զավակները վաճառել, և չզրկվել այնպիսի հազվագյուտ իրեղեններից, որոնց համար, եթե լավ «մուշտարի» պատահի, կարող են ահագին գումարներ ստանալ, միայն կարիքը և չքավորությունը ստիպում է նրանց վաճառել։"
      },
      {
        "index": 68,
        "text": "Ասլանը, այդ բոշաներից ազատվելու համար, ընտրեց մի քանի իրեղեններ և ձգեց նրանց մի քանի ոսկիներ, ասելով թե մյուսները իրան հարկավոր չեն։ Նրանք վեր կացան և դարձյալ կարգով շարվեցան դռան մոտ, և երկար շնորհակալություններ և օրհնություններ թափելուց հետո, փորձում էին հեռանալ, բայց մտածեցին, և դարձյալ մեխված մնացին իրանց տեղերում, ընդունելով մի այնպիսի կիսածիծաղ դեմք, որ ավելի լացի նախերգանքին էր նմանում։"
      },
      {
        "index": 69,
        "text": "— Այլևս ի՞նչ ունեք ասելու,— հարցրեց Ասլանը։"
      },
      {
        "index": 70,
        "text": "— Ձեր ողջությունը… ի՜նչ պիտի ունենանք ասելու,— պատասխանեցին և դարձյալ կանգնած մնացին իրանց տեղում։"
      },
      {
        "index": 71,
        "text": "Ես մի կերպով հասկացրի, թե չէ կարելի այդքան ձանձրացնել պարոն բժշկապետին։ Մահտեսի Թորոսը փոխանակ հեռանալու, ձեռքը գաղտուկ կերպով մեկնեց դեպի ինձ և դարձյալ ցուցամատի ու բթամատի պտղուցները սկսեց քսքսել միմյանց հետ։ Վերջապես նրանցից մեկը հայտնեց, թե տանը ուրիշ շատ և ավելի"
      },
      {
        "index": 72,
        "text": "լավ բաներ ունեն, կցանկանա՞ր պարոն բժշկապետը, որ բերեին, ցույց տային։"
      },
      {
        "index": 73,
        "text": "— Դուք հավատացնում էիք, որ ուրիշ բաներ չունեք,— նկատեց Ասլանը ծիծաղելով։"
      },
      {
        "index": 74,
        "text": "— Է՜հ, հարգելի բժշկապետ,— պատասխանեց մահտեսի Թորոսը գլուխը շարժելով և տակից աղվեսի նման նայելով Ասլանի երեսին,— գիտե՞ք ինչ է ասում թուրքի առածը։"
      },
      {
        "index": 75,
        "text": "— Չգիտեմ։"
      },
      {
        "index": 76,
        "text": "— «Գայլի բույնից ոսկորը պակաս չի լինի»…"
      },
      {
        "index": 77,
        "text": "— Այդ ես հասկանում եմ…"
      },
      {
        "index": 78,
        "text": "— Կհրամայե՞ք պարոն բժշկապետ, որ բերենք։"
      },
      {
        "index": 79,
        "text": "— Բերեցեք։"
      },
      {
        "index": 80,
        "text": "Նրանք խորին կերպով գլուխ տվեցին և միմյանց բոթբոթելով դուրս եկան սենյակից։ Ես գնացի նրանց ճանապարհ դնելու։ Դրսում մահտեսի Թորոսը դրեց իմ ափի մեջ մի հատ հինգ ղուրուշանոց։ Ես ահագին պղնձե դրամը խփեցի ուղիղ նրա ճակատին։"
      },
      {
        "index": 81,
        "text": "— Օրհնա՜ծ, այդպիսի հանաքներ խո չեն անում,— ժպտելով ասաց մահտեսի Թորոսը, և կռանալով, վեր առեց հինգ ղուրուշանոցը, դրեց իր գրպանում, ավելացնելով,— շատ չա՜րն ես եղել…"
      },
      {
        "index": 82,
        "text": "Այդ մարդիկը ամեն մի վիրավորանք կատակի տեղ են ընդունում, որովհետև վիրավորանքին վիրավորանքով պատասխանելու ո՛չ քաջություն և ո՛չ անձնասիրություն ունեն։ Բակում հեռվից տեսավ նրանց վարպետ Փանոսի մայրը և ձայն տվեց․"
      },
      {
        "index": 83,
        "text": "— Համեցե՛ք, մահտեսի Թորոս, համեցե՛ք, խոջա Մկո, համեցե՛ք խոջա Հակո, ո՞ւր եք այդպես գնում, առանց մի բան ուտելու, առանց մի բան խմելու։"
      },
      {
        "index": 84,
        "text": "Մահտեսի Թորոսը, խոջա Մկոն, խոջա Հակոն նախ շնորհակալությամբ մերժեցին պառավի հրավերքը, հայտնելով, որ շտապում են, բազարի ժամանակ է, շուկայում շատ գործեր ունեն, հետո, պառավի սիրտը չկոտրելու համար ընդունեցին նրա հրավերքը և մտան նրա հետ գինիների մառանը։"
      },
      {
        "index": 85,
        "text": "Ես զարմացա․ ովքե՞ր էին այդ մարդիկը, որ տանտիկինը այնպես հարգանքով էր վերաբերվում նրանց։ Երբ հարցրի սպասավորից, որ ձեռքում նախաճաշիկ էր տանում մառանը, նա պատասխանեց։"
      },
      {
        "index": 86,
        "text": "— Չե՞ք ճանաչում, մեր քաղաքի ամենահարուստ վաճառականներից"
      },
      {
        "index": 87,
        "text": "են։ Խոզն այնքան ճարպ չունի, որքան դրանք ոսկիներ ունեն։"
      },
      {
        "index": 88,
        "text": "Վերադառնալով սենյակը, Ասլանին սաստիկ վրդովված դրության մեջ գտա։ «Ո՜րքան ցածություն… ո՜րքան ստորություն»… ասում էր նա, և զայրացած կերպով անցուդարձ էր անում սենյակի մեջ։"
      },
      {
        "index": 89,
        "text": "— Գիտե՞ս, այդ մարդիկը Վանի ամենահարուստ վաճառականներից էին,— ասացի նրան։"
      },
      {
        "index": 90,
        "text": "— Ես տարակույս չունեմ, որ ճշմարիտ է։ Ասացեք խնդրեմ,— դարձավ նա դեպի ինձ,— ի՞նչ գաղափար կկազմեի ես հայերի մասին, եթե իսկապես եվրոպացի լինեի։ Ահա այդ գարշելի արարածներն են, որ խայտառակում են ամբողջ ազգը, ահա դրանց հանդիպելով եվրոպացին հայոց ամբողջ ժողովրդի վրա վատ կարծիք է կազմում։"
      },
      {
        "index": 91,
        "text": "Նրա աչքը ընկավ իրեղենների վրա, որ գնել էր վաճառականներից, վեր առեց մի կողմը նետեց ասելով."
      },
      {
        "index": 92,
        "text": "— Տարեք այդ դրամները մի տեղում կորցրեք։"
      },
      {
        "index": 93,
        "text": "— Ինչո՞ւ։"
      },
      {
        "index": 94,
        "text": "— Բոլորը կեղծ է։"
      },
      {
        "index": 95,
        "text": "— Եվ դու չճանաչեցի՞ր սկզբում։"
      },
      {
        "index": 96,
        "text": "— Ճանաչեցի, բայց դարձյալ գնեցի։ Ես դիտմամբ ընտրեցի կեղծերը։"
      },
      {
        "index": 97,
        "text": "— Դու թույլ տվեցիր, որ խաբե՞ն քեզ։"
      },
      {
        "index": 98,
        "text": "— Այո, ես թույլ տվեցի, որ խաբեն ինձ։"
      },
      {
        "index": 99,
        "text": "— Ինչո՞ւ, այդ ի՞նչ խելք է։"
      },
      {
        "index": 100,
        "text": "— Որ նրանք կարծեն, թե ես հետաքրքրվում եմ միայն հնություններով, որ նրանք կարծեն, թե ես միամիտ եվրոպացի եմ, թեև վատ հնագետ եմ։"
      },
      {
        "index": 101,
        "text": "— Ի՞նչ երկյուղ ունեիր նրանցից։"
      },
      {
        "index": 102,
        "text": "— Եթե հասկանային, որ ես հայ եմ, իսկույն կգնային և որտեղ հարկն է, կմատնեին ինձ։"
      },
      {
        "index": 103,
        "text": "— Նրանք խոստացան նոր իրեղեններ ևս բերել, և դու կրկին պիտի ընդունե՞ս նրանց։"
      },
      {
        "index": 104,
        "text": "— Կընդունեմ և դարձյալ կգնեմ։"
      },
      {
        "index": 105,
        "text": "Ես զարմանում էի, նա ո՞րտեղից այդքան փող ուներ։"
      },
      {
        "index": 106,
        "text": "Նա իր ոսկիները այնպիսի առատաձեռնությամբ էր շպրտում, որպես սոխի կեղևներ։"
      }
    ]
  }
}