{
  "chapterNumber": 1,
  "title": "尚書正義序 (Shangshu Zhengyi Preface)",
  "sourceContent": {
    "paragraphs": [
      {
        "index": 1,
        "text": "夫《書》者，人君辭誥之典，右史記言之策。古之王者事揔萬機，發號出令，義非一揆：或設教以馭下，或展禮以事上，或宣威以肅震曜，或敷和而散風雨。得之則百度惟貞，失之則千里斯謬。樞機之發，榮辱之主，絲綸之動，不可不慎。所以辭不苟出，君舉必書，欲其昭法誡，慎言行也。其泉源所漸，基於出震之君；黼藻斯彰，郁乎如雲之后。勳、華揖讓而典、謨起，湯、武革命而誓、誥興。先君宣父，生於周末，有至德而無至位，修聖道以顯聖人，芟煩亂而翦浮詞，舉宏綱而撮機要，上斷唐、虞，下終秦、魯，時經五代，書揔百篇。採翡翠之羽毛，拔犀象之牙角。罄荊山之石，所得者連城；窮漢水之濱，所求者照乘。巍巍蕩蕩，無得而稱；郁郁紛紛，於斯為盛。斯乃前言往行，足以垂法將來者也。暨乎七雄已戰，五精未聚，儒雅與深穽同埋，經典共積薪俱燎。漢氏大濟區宇，廣求遺逸，採古文於金石，得今書於齊魯。其文則歐陽、夏侯二家之所說，蔡邕碑石刻之。古文則兩漢亦所不行，安國注之，寔遭巫蠱，遂寢而不用。歷及魏晉，方始稍興，故馬、鄭諸儒莫覩其學，所注經傳時或異同。晉世皇甫謐獨得其書，載於《帝紀》，其後傳授乃可詳焉。但古文經雖然早出，晚始得行，其辭富而備，其義宏而雅，故復而不厭，久而愈亮，江左學者，咸悉祖焉。近至隋初，始流河朔，其為正義者，蔡大寶、巢猗、費甝、顧彪、劉焯、劉炫等。其諸公旨趣，多或因循怗釋注文，義皆淺略，惟劉焯、劉炫最為詳雅。然焯乃織綜經文，穿鑿孔穴，詭其親見，異彼前儒，非險而更為險，無義而更生義。竊以古人言語，惟在達情，雖復時或取象，不必辭皆有意。若其言必託數，經悉對文，斯乃鼓怒浪於平流，震驚飆於靜樹，使教者煩而多惑，學者勞而少功。過猶不及，良為此也。炫嫌焯之煩雜，就而刪焉。雖復微稍省要，又好改張前義，義更太略，辭又過華，雖為文筆之善，乃非開獎之路。義既無義，文又非文，欲使後生，若為領袖，此乃炫之所失，未為得也。今奉明勑，考定是非，謹罄庸愚，竭所聞見，覽古今之傳記，質近代之異同，存其是而去其非，削其煩而增其簡。此非敢臆說，必據舊聞。謹與朝散大夫行太學博士臣王德韶、前四門助教臣李子雲等，謹共銓敘。至十六年，又奉勑與前修疏人及通直郎行四門博士驍騎尉臣朱長才、給事郎守四門博士上騎都尉臣蘇德融、登仕郎守太學助教雲騎尉臣隨德素、儒林郎守四門助教雲騎尉臣王士雄等、對勑使趙弘智，覆更詳審，為之正義，凡二十卷。庶對揚於聖範，冀有益於童稚，略陳其事，敘之云爾。"
      }
    ]
  }
}
