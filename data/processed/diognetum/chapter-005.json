{
  "chapterNumber": 5,
  "title": "Chapter 5",
  "sourceContent": {
    "paragraphs": [
      {
        "index": 1,
        "text": "Χριστιανοὶ γὰρ οὔτε γῇ οὔτε φωνῇ οὔτε ἔθεσι διακεκριμένοι τῶν λοιπῶν εἰσιν ἀνθρώπων."
      },
      {
        "index": 2,
        "text": "οὔτε γάρ που πόλεις ἰδίας κατοικοῦσιν οὔτε διαλέκτῳ τινὶ παρηλλαγμένῃ χρῶνται οὔτε βίον παράσημον ἀσκοῦσιν."
      },
      {
        "index": 3,
        "text": "οὐ μὴν ἐπινοίᾳ τινὶ καὶ φροντίδι πολυπραγμόνων ἀνθρώπων μάθημα τοῦτ̓ αὐτοῖς ἐστιν εὑρημένον, οὐδὲ δόγματος ἀνθρωπίνου προεστᾶσιν, ὥσπερ ἔνιοι."
      },
      {
        "index": 4,
        "text": "κατοικοῦντες δὲ πόλεις ἑλληνίδας τε καὶ βαρβάρους, ὡς ἕκαστος ἐκληρώθη, καὶ τοῖς ἐγχωρίοις ἔθεσιν ἀκολουθοῦντες ἔν τε ἐσθῆτι καὶ διαίτῃ καὶ τῷ λοιπῷ βίῳ θαυμαστὴν καὶ ὁμολογουμένως παράδοξον ἐνδείκνυνται τὴν κατάστασιν τῆς ἑαυτῶν πολιτείας."
      },
      {
        "index": 5,
        "text": "πατρίδας οἰκοῦσιν ἰδίας, ἀλλ̓ ὡς πάροικοι: μετέχουσι πάντων ὡς πολῖται, καὶ πάνθ̓ ὑπομένουσιν ὡς ξένοι: πᾶσα ξένη πατρίς ἐστιν αὐτῶν, καὶ πᾶσα πατρὶς ξένη."
      },
      {
        "index": 6,
        "text": "γαμοῦσιν ὡς πάντες, τεκνογονοῦσιν: ἀλλ̓ οὐ ῥίπτουσι τὰ γεννώμενα."
      },
      {
        "index": 7,
        "text": "τράπεζαν κοινὴν παρατίθενται, ἀλλ̓ οὐ κοίτην."
      },
      {
        "index": 8,
        "text": "ἐν σαρκὶ τυγχάνουσιν, ἀλλ̓ οὐ κατὰ σάρκα ζῶσιν."
      },
      {
        "index": 9,
        "text": "ἐπὶ γῆς διατρίβουσιν, ἀλλ̓ ἐν οὐρανῷ πολιτεύονται."
      },
      {
        "index": 10,
        "text": "πείθονται τοῖς ὡρισμένοις νόμοις, καὶ τοῖς ἰδίοις βίοις νικῶσι τοὺς νόμους."
      },
      {
        "index": 11,
        "text": "ἀγαπῶσι πάντας, καὶ ὑπὸ πάντων διώκονται."
      },
      {
        "index": 12,
        "text": "ἀγνοοῦνται, καὶ κατακρίνονται: θανατοῦνται, καὶ ζωοποιοῦνται."
      },
      {
        "index": 13,
        "text": "πτωχεύουσι, καὶ πλουτίζουσι πολλούς: πάντων ὑστεροῦνται, καὶ ἐν πᾶσι περισσεύουσιν."
      },
      {
        "index": 14,
        "text": "ἀτιμοῦνται, καὶ ἐν ταῖς ἀτιμίαις δοξάζονται. βλασφημοῦνται, καὶ δικαιοῦνται."
      },
      {
        "index": 15,
        "text": "λοιδοροῦνται, καὶ εὐλογοῦσιν: ὑβρίζονται, καὶ τιμῶσιν."
      },
      {
        "index": 16,
        "text": "ἀγαθοποιοῦντες ὡς κακοὶ κολάζονται: κολαζόμενοι χαίρουσιν ὡς ζωοποιούμενοι."
      },
      {
        "index": 17,
        "text": "ὑπὸ Ἰουδαίων ὡς ἀλλόφυλοι πολεμοῦνται καὶ ὑπὸ Ἑλλήνων διώκονται: καὶ τὴν αἰτίαν τῆς ἔχθρας εἰπεῖν οἱ μισοῦντες οὐκ ἔχουσιν."
      }
    ]
  }
}