{
  "chapterNumber": 9,
  "title": "Հունիսի 10 (June 10)",
  "sourceContent": {
    "paragraphs": [
      {
        "index": 0,
        "text": "Հունիս 10 Երեք օր էր, որ չէի տեսել քույր-Աննային։ Այդ բոլոր ժամանակը շրջում էի գյուղի մոտակա անտառներն ու լեռները տեր-հոր կրտսեր որդու՝ Հակոբի հետ։ Մենք որսում էինք։ Այդ զբաղմունքը այնքան էր ինձ գրավել, որ ես որոշել էի այսօր ևս լեռներում անցցնել՝ գնալով ավելի հեռավոր կողմեր։ Բայց Հակոբը չկամեցավ ինձ ընկերանալ՝ առարկելով, թե կյուրակե լինելու պատճառով, չէ կարող գյուղից հեռանալ։— «Պետք է եկեղեցի գնանք պատարագ լսենք»,— ասում էր նա։ Իսկ ես այդ օրվա կյուրակի լինելը մոռացել էի։ Հարկ չկա ասել, որ յուր ժամանակին եկեղեցումն էի։ Ի՞նչ զվարճություն կարող է գերակշռել քույր-Աննայի և նրա խմբի հրաշալի եգեցողությունը լսելու հաճույքին։ Պատարագը վերջանալուց հետո, դուրս եկա եկեղեցու բակն, ուր պատահեցի վարժապետ Պետրոսին։ Ինձ ողջունելուց հետո նա հայտնեց, թե քույր-Աննան մի քանի անգամ հարցրել է իմ մասին և անհանգիստ է եղել, որ այսքան ժամանակ չեմ երևացել։ «Նա կարծում էր, թե հիվանդ եք,— շարունակեց Պետրոսը,— բայց ես եկա և տեր-հորից իմացա, որ որսորդության եք գնացել»։"
      },
      {
        "index": 1,
        "text": "— Այո, կամենում էի ծանոթանալ ձեր լեռներին,— ասացի ես,— բայց ի՞նչպես է քույր-Աննայի առողջությունը։"
      },
      {
        "index": 2,
        "text": "— Փառք աստուծո, նա միշտ առողջ է և այդ մեզ շատ է ուրախացնում,— պատասխանեց Պետրոսը այնպիսի մի եղանակով, որ կարծես ամենասիրելի մոր համար է խոսում։ Մենք զրուցելով առաջացանք դեպի ուսումնարանի բակը, ուր Պետրոսը ներողություն խնդրելով, բաժանվեց ինձանից, որովհետև աշակերտները եկեղեցուց եկել էին ուսումնարան, պետք էր արձակել նրանց։ Շուտով երևաց և քույր-Աննան, որ սիրով ու մտերմաբար ինձ ողջունելուց հետո, մեղադրեց, որ իմ պարտքը չեմ կատարում՝ այցելելով իրեն ամեն օր։"
      },
      {
        "index": 3,
        "text": "— Գիտե՞ք, չի վայելիլ որ ես ձեզ պտրեմ,— նկատեց նա անկեղծորեն.— դուք երիտասարդ եք և ավելի ազատ, դուք պետք է գաք մեզ մոտ։ Եվ ես սպասում եմ ձեզ իրավունքով, որովհետև միայն մի երկու ամիս եք այստեղ, իսկ ձեր հեռանալուց հետո, գուցե երկար ժամանակ ձեզ նման հյուր այլևս չունենանք։ Ես ներողություն խնդրեցի քույր-Աննայից, հայտնելով, որ երեք օր իրեն չայցելելուս պատճառը որսրրդական զբոսանքներս էին, որոնց, իսկապես, ձեռնարկեցի նրա համար,— ավելացրի ես,— որ չէի ցանկանում իմ հաճախակի այցելություններով յուր պարապմունքը խանգարել։"
      },
      {
        "index": 4,
        "text": "— Օ՜, դրա համար մի՛ մտածեք, գյուղում այնքան էլ թանկ չէ ժամանակը,— նկատեց քույր-Աննան ժպտալով,— բայց թանկագին և հազվագյուտ են մարդիկ, որոնց կարելի լիներ լսել։ Մի՞թե կարծում եք թե՝ հեշտ բան է ստիպված լինել միշտ խոսել, միշտ լսողներ ունենալ, բայց անկարող լինել երբևիցե լսել մի ուրիշին, կարծիքներ իմանալ, մտքեր փոխանակել… Քույր-Աննան այնպիսի մի մտերմական եղանակով արտասանեց այս խոսքերը, որ ես զգացվեցա։ «Արդարև, ապրել շարունակ գյուղում, տեսնել շուրջդ միայն գյուղացին և նրա միօրինակ կյանքը, չստանալ նրանից ոչինչ նոր, ոչինչ թարմացնող և ստիպված լինել սպառել նրա համար ինչ որ ունիս պաշարած, սա դժվար կացություն է։ Պետք է մարդ այս դեպքում հոգու գերազանց ուժ և կորով ունենա ձանձրույթից բոլորովին չխեղդվելու համար…»։ Այս մտածմունքը րոպեապես անցավ իմ գլխով և ես, չգիտեմ ինչպես, համարձակություն առի՝ այնքան շատ ինձ մտատանջություն պատճառող հարցի մասին ուղղակի խոսել։"
      },
      {
        "index": 5,
        "text": "— Հասկանում եմ ձեր ասածը և զգում ձեր դրության բոլոր ծանրությունը,— պատասխանեցի ես,— բայց չեմ հասկանում մի բան, որ ինձ շատ է մտածել տալիս։"
      },
      {
        "index": 6,
        "text": "— Ի՞նչ,— հարցրեց քույր-Աննան հետաքրքրությամբ։"
      },
      {
        "index": 7,
        "text": "— Այն թե՝ նախախնամության ո՞րպիսի տնօրինությամբն եք գտնվում դուք այս լեռների մեջ։ Քույր-Աննան լուրջ կերպարանք առավ. նա, անշուշտ, չէր սպասում այս հարցին և, կարծես, պատրաստվում էր նկատել, թե ինչո՞ւ ես այդքան համարձակություն առի։ Բայց ես նրան խոսելու ժամանակ չտվի․"
      },
      {
        "index": 8,
        "text": "— Մի՛ վշտանաք իմ հարցից, հարգելի քույր,— ասացի նրան,— ձեր այս մեծ գործերը տեսնելուց հետո, գործեր, որոնք արդյունք են մեծ անձնազոհության և որոնք ժողովրդի բախտն են կառավարում, ես, իբրև հայ մարդ, իբրև իմ արյունակիցների ուրախության ու վշտերին բաժանորդ, բնական է, որ հետաքրքրվեմ ձեր անցյալով, ոչ իբրև մասնավոր անձի, այլ իբրև հասարակական անձնվեր գործչի։ Ծանր է ինձ, արդարև, ծանոթ լինել ձեր անվանը և ստեղծած գործերին, և, միևնույն ժամանակ, չիմանալ թե դուք ո՛վ եք, կամ ո՛ր աշխարհի ծնունդ… Ներեցեք, որ ես պահանջում եմ ավելին, քան գուցե այժմ թույլատրելի է ինձ, բայց հավատացեք, որ ես չեմ ներիլ ինձ, եթե հեռանամ այստեղից լոկ ա՛յն ծանոթությամբ ինչ-որ ունիմ ձեր մասին։ Քույր-Աննան մի ներողամիտ հայացք ձգեց վրաս և ժպտաց։ Այդ ժպիտը նոր վստահություն ներշնչեց ինձ. ես ավելացրի։"
      },
      {
        "index": 9,
        "text": "— Ուրեմն, մի՛ մերժեք ինձ, խնդրում եմ, պատմեցեք ձեր մասին մի քանի բան, ծանոթացրեք ինձ ձեր անցյալին, որքան այդ հնարավոր է և դա կլինի ամենամեծ շնորհը, որ դուք կանեք ինձ։"
      },
      {
        "index": 10,
        "text": "— Իմ անցյալի՞ն… հավատացեք, որ նա հետաքրքրական ոչինչ չունի յուր մեջ։"
      },
      {
        "index": 11,
        "text": "— Թող այդպես լինի, այսուամենայնիվ, ես ցանկանում եմ լսել ձեզ և այս ցանկությունից ետ կկենամ այն ժամանակ, երբ կասեք թե՝ անհաճո է ձեզ՝ ծանոթացնել ինձ այդ անցյալին, որը, հավատացած եմ, նույնպիսի հիացում պիտի պատճառի ինձ, որպիսին պատճառում է ներկան։"
      },
      {
        "index": 12,
        "text": "— Ի՞նչ կկամենայիք, օրինակ, որ ես պատմեի ձեզ,- նույն մեղմ ժպիտով հարցրեց ինձ քույր-Աննան։"
      },
      {
        "index": 13,
        "text": "— Օրինակ թե՝ ի՞նչ դիպվածներ ստիպեցին ձեզ հեռանալ մեր սիրելի աշխարհից և ապաստանել այս հեռավոր լեռներին։"
      },
      {
        "index": 14,
        "text": "— Մի՞թե այս լեռները ձեր աշխարհում չեն գտնվում,— հարցրեց նա ծիծաղելով։"
      },
      {
        "index": 15,
        "text": "— Ոչ, ինչպես և միանձնուհիները չեն ապրում մեր աշխարհում։"
      },
      {
        "index": 16,
        "text": "— Հասկանում եմ, բայց ասացեք խնդրեմ, կա՞ ձեր աշխարհում ավելի քաղցր ու սիրելի մի կյանք, քան ինչ-որ այստեղ վայելում եմ ես։"
      },
      {
        "index": 17,
        "text": "— Չկա, այդ ճշմարիտ է, բայց այդ կյանքի քաղցրությունը ճանաչել կարողանալու համար, շատ փոքր պիտի լիներ այն հասակը, որ ունեցել եք դուք այստեղ գալու ժամանակ։ Իմացա, որ քսան տարուց ավելի է, ինչ գործում եք այստեղ։"
      },
      {
        "index": 18,
        "text": "— Ընդունեցեք, ուրեմն, որ այստեղ գալու ժամանակ էլ քսան տարեկան էի։ Եվ մի՞թե այդ հասակը բավական չէր, որ ես ճանաչեի սիրած աշխարհի ոչնչությունը և նրա մեջ ինձ համար գրավիչ ոչինչ չգտնելով՝ հեռանայի նրանից՝ ավելի բարձր կյանքի նվիրվելու համար։"
      },
      {
        "index": 19,
        "text": "— Անկարելի է,— բացականչեցի ես,— աշխարհը որքան էլ ոչինչ, որքան էլ ունայն լինի, դարձյալ մի քսանամյա երիտասարդ աղջկա համար շատ հրապույրներ ունի յուր մեջ։ Անկեղծ եղեք ինձ հետ, աղաչում եմ և խելամուտ արեք ինձ ճշմարտությանը։ Դուք, ուրեմն, մեզ բոլորովին անհայտ մի աշխարհի ծնունդ եք, որ այդ հասակում կարողացել եք անձնվիրության մասին մտածել։ Մեր երկրում այդպիսի բույսեր չեն աճում. գուցե և նրա համար որ սերմանող չկա։ Բայց ինձ, որ պաշտում եմ ձեր մեջ այդ մեծ առաքինությունը, թույլ տվեք հետաքրքրվել և սովորել թե՝ ինչպես է նա մարմնացել ձեր մեջ։ Հավատացեք, որ ես ձեր հայտնությունների և զգացմունքների ամենահավատարիմ ավանդապահը կլինեմ։ Քույր-Աննան ոչինչ չպատասխանեց. նա յուր աչքերը հառեց իմ աչքերին, կարծես կամենալով կարդալ նրանց մեջ իմ խոսքերի անկեղծությունը։ Բայց այդ հայացքը այնքան զորեղ էր որ ես ակամա փախցրի իմ աչքերը նրանից։ Կարճ լռությունից հետո սկսավ խոսել."
      },
      {
        "index": 20,
        "text": "— Ես կրկնում եմ, որ իմ անցյալի պատմությունը չի կարող ձեզ հետաքրքրել։ Կան դրություններ, որոնց պատճառած հաճույքն ու վիշտը զգալու համար, պետք է անպատճառ այդ դրություններին ենթարկվել։ Հետևապես, նա, որ միայն այդ դրությունների նկարագիրն է լսում և բնականաբար չի բաժանելու դրանց պատճառած հաճույքն ու վիշտը, կարող է ակամա ցավ պատճառել նկարագրողին։ Թույլ տվեք, ուրեմն, որ ես այդ մասին ոչինչ չխոսեմ։"
      },
      {
        "index": 21,
        "text": "— Չեմ կարծում, թե դուք կամենում եք ինձ վիրավորել, բայց հավատում եմ, որ զգալու և հասկանալու ընդունակ չեք համարում ինձ, այդ դեպքում ինձ մնում է ետ առնեք իմ խնդիրը,— վշտացած նկատեցի ես։"
      },
      {
        "index": 22,
        "text": "— Որպեսզի ապացուցանեմ, թե դուք սխալվում եք, ես կկատարեմ ձեր խնդիրը,— ասաց քույր-Աննան քաղցրությամբ.— բայց ես այդ կանեմ ո՛չ այս րոպեին։ Ինձ ժամանակ պիտի տաք ամփոփելու հիշողությանս մեջ քսան տարի առաջ տեղի ունեցած անցքերի պատմությունը։"
      },
      {
        "index": 23,
        "text": "— Շնորհակալ եմ, դուք ինձ ամենամեծ պատիվն եք անում. ուրեմն երեկոյան դեմ շնորհ կունենամ ձեզ լսելու,— ասացի ես։"
      },
      {
        "index": 24,
        "text": "— Այդքան շո՞ւտ,— նկատեց քույր-Աննան ժպտալով,— դուք, ուրեմն, կխեղդեիք ձեր պարտապաններին, եթե նրանք պայմանաժամը չհարգեին։"
      },
      {
        "index": 25,
        "text": "— Այդ դեպքում անպատճառ,— պատասխանեցի ես ծիծաղելով,— ձեր պարտքը այնքան մեծ արժեք ունի իմ աչքում, որ ես ժամ առաջ կկամենայի գանձել այն։ - Թող այսպես լինի,— ասաց քույր-Աննան, և ես շնորհակալություն հայտնելով հեռացա։"
      }
    ]
  }
}