{
  "chapterNumber": 2,
  "title": "Poem 1",
  "sourceContent": {
    "paragraphs": [
      {
        "index": 0,
        "text": "மண்டலமாய் அம்பரமாய் மாருதமாய் வார்புனலாய்\nஓண்சுடராய் ஒளிஎன்னும் ஓருருவ மென்றுருவம்\nமைவடிவோ வளைவடிவோ மரகதத்தின் திகழ்வடிவோ\nசெவ்வடிவோ பொன்வடிவோ சிவனே நின் திருமேனி.(தரவு)\nஅருவரையி னகங்குழைய வனலம்பு தெரிந்தவுணர்\nபொருமதில்க ளவைமூன்றும் பொன்வித்த புனிதர்க்கும்\nகுருமணிசே ரணிமுறுவற் குலக்கங்கை நதிபாயத்\nதிருமுடியைக் கொடுத்தார்க்குஞ் செம்பாகந் திறம்பிற்றே\nஇலகொளிய மூவிலைவே லிறைவாநின் னியற்கயிலைக்\nகுலகிரியும் அருமறையுங் குளிர்விசும்பும் வறிதாக\nஅலைகதிர்வேற் படைநந்தி யவனிநா ராயணனிவ்\nவுலகுடையான் திருமுடியு முள்ளமுமே யுவந்தனையே.\nபொருப்பரையன் மடப்பாவை புணர்முலையின் முகடுதைத்த\nதெருப்புருவம் வௌியாக நீரணிந்த வரைமார்ப\nபருப்புரசை மதயானைப் பல்லவாகோ னந்திக்குத்\nதிருப்பெருக வருளுகநின் செழுமலர்சே வடிதொழவே.(தாழிசை)\nசெழுமலர் துதைதரு தெரிகணை மதனன\nதெழிலுடல் பொடிபட வெரிதரு நுதலினை\nஅருவரை யடியெழ முடுகிய வவுணன\nதொருபது முடியிற வொருவிர னிறுவினை.(அராகம்)\nவீசிகையிற் கொன்றையும் வெள்ளெருக்கும் விராய்த்தொடுத்த\nவாசிகையி னூடேவெண் மதிக்கொழுந்தைச் சொருகினையே\nபாய்புலியி னுரியசைத்த பலபுள்ளிப் படிவமெலாம்\nஆயிரவாய் கருங்கச்சை யனலுமிழ வசைத்தனையே\nசோர்மதத்த வார்குருதி சோனைநீ ரெனத்துளிப்ப\nவேர்மதத்த கரியுரிவை யேகாச மிட்டனையே. (தாழிசை)\nதிசைநடுங்கத் தோன்றிற்று நீயுண்ட திறனஞ்சம்.\nஉயிர்நடுங்கத் தோன்றிற்று நீயுதைத்த வெங்கூற்றம்.(அம்போதரங்கம்)\nஅனைத்துலகிற் பிறப்புநீ, அனைத்துலகி லிறப்புநீ,\nயனைத்துலகிற் றுன்பமுநீ, அனைத்துலகி லின்பமுநீ,\nவானோர்க்குத் தாதையுநீ, வந்தோர்க்குத் தந்தையுநீ,\nயேனோர்குத் தலைவனுநீ, யெவ்வுயிர்க்கு மிறைவனுநீ.(அம்போதரங்கம்)\nஎனவாங்கு,(தனிச்சொல்)\nஒருபெருங் கடவுணிற் பரவுது மெங்கோன்\nமல்லை வேந்தன் மயிலை காவலன்\nபல்லவர் தோன்றல் பைந்தார் நந்தி\nவடவரை யளவுந் தென்பொதி யளவும்\nவிடையுடன் மங்கல விசயமு நடப்ப\nவொருபெருந் தனிக்குடை நீழல்\nஅரசு வீற்றிருக்க வருளுக வெனவே.(சுரிதகம்)\nமண்டலமாய் . . . . . . . திருமேனி"
      }
    ]
  }
}
