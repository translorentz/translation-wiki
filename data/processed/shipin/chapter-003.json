{
  "chapterNumber": 3,
  "title": "卷下",
  "sourceContent": {
    "paragraphs": [
      {
        "index": 1,
        "text": "孟堅才流，而老於掌故。觀其《詠史》，有感歎之詞。文勝讬詠靈芝，懷寄不淺。元叔散憤蘭蕙，指斥囊錢。苦言切句，良亦勤矣。斯人也，而有斯困，悲夫！"
      },
      {
        "index": 2,
        "text": "曹公古直，甚有悲涼之句。叡不如丕，亦稱三祖。"
      },
      {
        "index": 3,
        "text": "白馬與陳思答贈，偉長與公幹往復，雖曰“以莛叩鐘”，亦能閒雅矣。"
      },
      {
        "index": 4,
        "text": "元瑜、堅石七君詩，並平典，不失古體。大檢似，而二嵇微優矣。"
      },
      {
        "index": 5,
        "text": "孟陽詩，乃遠慚厥弟，而近超兩傅。長、虞父子，繁富可嘉。孝沖雖曰後進，見重安仁。熙伯《挽歌》，唯以造哀爾。"
      },
      {
        "index": 6,
        "text": "永嘉以來，清虛在俗。王武子輩詩，貴道家之言。爰洎江表，玄風尚備。真長、仲祖、桓、庾諸公猶相襲。世稱孫、許，彌善恬淡之詞。"
      },
      {
        "index": 7,
        "text": "安道詩雖嫩弱，有清上之句，裁長補短，袁彥伯之亞乎？逵子顒，亦有一時之譽。晉、宋之際，殆無詩乎！義熙中，以謝益壽、殷仲文為華綺之冠，殷不競矣。"
      },
      {
        "index": 8,
        "text": "季友文，余常忽而不察。今沈特進撰詩，載其數首，亦複平美。"
      },
      {
        "index": 9,
        "text": "才難，信矣！以康樂與羊、何若此，而□令辭，殆不足奇。乃不稱其才，亦為鮮舉矣。"
      },
      {
        "index": 10,
        "text": "孝武詩，雕文織綵，過為精密，為二藩希慕，見稱輕巧矣。"
      },
      {
        "index": 11,
        "text": "希逸詩，氣候清雅，不逮於范、袁。然興屬閒長，良無鄙促也。"
      },
      {
        "index": 12,
        "text": "蘇、陵、任、戴，並著篇章，亦為搢紳之所嗟詠。人非文才是愈，甚可嘉焉。"
      },
      {
        "index": 13,
        "text": "惠恭本胡人，為顏師伯幹。顏為詩筆，輒偷定之。後造《獨樂賦》，語侵給主，被斥。及大將軍修北第，差充作長。時謝惠連兼記室參軍，惠恭時往共安陵嘲調。末作《雙枕詩》以示謝。謝曰：“君誠能，恐人未重。且可以為謝法曹造。”遺大將軍。見之賞歎，以錦二端賜謝。謝辭曰：“此詩，公作長所制，請以錦賜之。”"
      },
      {
        "index": 14,
        "text": "惠休淫靡，情過其才。世遂匹之鮑照，恐商、周矣。羊曜璠云：“是顏公忌照之文，故立休、鮑之論。”庾、帛二胡，亦有清句。《行路難》是東陽柴廓所造。寶月嘗憩其家，會廓亡，因竊而有之。廓子賚手本出都，欲訟此事，乃厚賂止之。"
      },
      {
        "index": 15,
        "text": "齊高帝詩，詞藻意深，無所云少。張景雲雖謝文體，頗有古意。至如王師文憲，既經國圖遠，或忽是雕蟲。"
      },
      {
        "index": 16,
        "text": "檀氾謝七君，並祖襲顏延，欣欣不倦，得士大夫之雅致乎！余從祖正員嘗云：“大明、泰始中，鮑、休美文，殊已動俗，惟此諸人，傅顏氾陸體。用固執不移，顏諸暨最荷家聲。”"
      },
      {
        "index": 17,
        "text": "伯成文不全佳，亦多惆悵。吳善於風人答贈。許長於短句詠物。湯休謂遠云：“我詩可為汝詩父。”以訪謝光祿，云：“不然爾，湯可為庶兄。”"
      },
      {
        "index": 18,
        "text": "令暉歌詩，往往斷絕清巧，擬古尤勝，唯百原淫矣。照嘗答孝武云：“臣妹才自亞於左芬，臣才不及太沖爾。”蘭英綺密，甚有名篇。又善談笑，齊武謂韓云：“借使二媛生於上葉，則玉階之賦，紈素之辭，未詎多也。”"
      },
      {
        "index": 19,
        "text": "思光紆緩誕放，縱有乖文體，然亦捷疾豐饒，差不局促。德璋生於封溪，而文為雕飾，青於藍矣。"
      },
      {
        "index": 20,
        "text": "元長、士章，並有盛才。詞美英淨，至於五言之作，幾乎尺有所短。譬應變將略，非武侯所長，未足以貶臥龍。"
      },
      {
        "index": 21,
        "text": "詩猗猗清潤，弟祀明靡可懷。"
      },
      {
        "index": 22,
        "text": "王巾、二卞詩，並愛奇嶄絕。慕袁彥伯之風。雖不宏綽，而文體剿淨，去平美遠矣。"
      },
      {
        "index": 23,
        "text": "嘏詩平平耳，多自謂能。嘗語徐太尉云：“我詩有生氣，須人捉著。不爾，便飛去。”"
      },
      {
        "index": 24,
        "text": "欣泰、子真，並希古勝文，鄙薄俗制，賞心流亮，不失雅宗。"
      },
      {
        "index": 25,
        "text": "觀厥文緯，具識丈夫之情狀。自製未優，非言之失也。"
      },
      {
        "index": 26,
        "text": "子陽詩奇句清拔，謝朓常嗟頌之。洪雖無多，亦能自迥出。"
      },
      {
        "index": 27,
        "text": "行卿少年，甚擅風謠之美。察最幽微，而感賞至到耳。"
      }
    ]
  }
}