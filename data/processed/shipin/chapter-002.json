{
  "chapterNumber": 2,
  "title": "卷中",
  "sourceContent": {
    "paragraphs": [
      {
        "index": 1,
        "text": "夫妻事既可傷，文亦淒怨。為五言者，不過數家，而婦人居二。徐淑敘別之作，亞於《團扇》矣。"
      },
      {
        "index": 2,
        "text": "其源出於李陵，頗有仲宣之體。則所計百許篇，率皆鄙質如偶語。惟“西北有浮雲”十餘首，殊美贍可玩，始見其工矣。不然，何以銓衡群彥，對揚厥弟者邪？"
      },
      {
        "index": 3,
        "text": "頗似魏文。過為峻切，訐直露才，傷淵雅之致。然讬喻清遠，良有鑒裁，亦未失高流矣。"
      },
      {
        "index": 4,
        "text": "其源出於王粲。其體華豔，興讬不奇，巧用文字，務為妍冶。雖名高曩代，而疏亮之士，猶恨其兒女情多，風雲氣少。謝康樂云：“張公雖複千篇，猶一體耳。”今置之中品疑弱，處之下科恨少，在季、孟之間矣。"
      },
      {
        "index": 5,
        "text": "平叔鴻鵠之篇，風規見矣。子荊零雨之外，正長朔風之後，雖有累劄，良亦無聞。季鷹黃華之唱，正叔綠之章，雖不具美，而文彩高麗，並得虯龍片甲，鳳凰一毛。事同駁聖，宜居中品。"
      },
      {
        "index": 6,
        "text": "祖襲魏文。善為古語，指事殷勤，雅意深篤，得詩人譏刺之旨。至於“濟濟今日所”，華靡可諷味焉。"
      },
      {
        "index": 7,
        "text": "清河之方平原，殆如陳思之匹白馬。於其哲昆，故稱二陸。季倫、顏遠，並有英篇。篤而論之，朗陵為最。"
      },
      {
        "index": 8,
        "text": "其源出於王粲。善為淒戾之詞，自有清拔之氣。琨既體良才，又罹厄運，故善敘喪亂，多感恨之詞。中郎仰之，微不逮者矣。"
      },
      {
        "index": 9,
        "text": "憲章潘嶽，文體相輝，彪炳可玩。始變永嘉平淡之體，故稱中興第一。《翰林》以為詩首。但《遊仙》之作，詞多慷慨，乖遠玄宗。而云：“柰何虎豹姿。”又云：“戢翼棲榛梗。”乃是坎壈詠懷，非列仙之趣也。"
      },
      {
        "index": 10,
        "text": "彥伯《詠史》，雖文體未遒，而鮮明緊健，去凡俗遠矣。"
      },
      {
        "index": 11,
        "text": "泰機寒女之制，孤怨宜恨。長康能以二韻答四首之美。世基橫海，顧邁鴻飛。戴凱人實貧羸，而才章富健。觀此五子，文雖不多，氣調警拔，吾許其進，則鮑照、江淹未足逮止。越居中品，僉曰宜哉。"
      },
      {
        "index": 12,
        "text": "其源出於應璩，又協左思風力。文體省淨，殆無長語。篤意真古，辭興婉愜。每觀其文，想其人德。世歎其質直。至如“懽言酌春酒”、“日暮天無雲”，風華清靡，豈直為田家語邪？古今隱逸詩人之宗也。"
      },
      {
        "index": 13,
        "text": "其源出於陸機。尚巧似。體裁綺密，情喻淵深，動無虛散，一句一字，皆致意焉。又喜用古事，彌見拘束，雖乖秀逸，是經綸文雅才。雅才減若人，則蹈於困躓矣。湯惠休曰：“謝詩如芙蓉出水，顏如錯彩鏤金。”顏終身病之。"
      },
      {
        "index": 14,
        "text": "其源出於張華。才力苦弱，故務其清淺，殊得風流媚趣。課其實錄，則豫章僕射，宜分庭抗禮。徵君、太尉，可讬乘後車。征虜卓卓，殆欲度驊騮前。"
      },
      {
        "index": 15,
        "text": "小謝才思富捷，恨其蘭玉夙凋，故長轡未騁。《秋懷》、《擣衣》之作，雖複靈運銳思，亦何以加焉。又工為綺麗歌謠，風人第一。《謝氏家錄》云：“康樂每對惠連，輒得佳語。後在永嘉西堂，霞詩竟日不就。寤寐間忽見惠連，即成‘池塘生春草’。故嘗雲：‘此語有神助，非吾語也。’”"
      },
      {
        "index": 16,
        "text": "其源出於二張，善制形狀寫物之詞，得景陽之諔詭，含茂先之靡嫚。骨節強於謝混，驅邁疾於顏延。總四家而擅美，跨兩代而孤出。嗟其才秀人微，故取湮當代。然貴尚巧似，不避危仄，頗傷清雅之調。故言險俗者，多以附照。"
      },
      {
        "index": 17,
        "text": "其源出於謝混，微傷細密，頗在不倫。一章之中，自有玉石，然奇章秀句，往往警遒，足使叔源失步，明遠變色。善自發詩端，而末篇多躓，此意銳而才弱也，至為後進士子之所嗟慕。朓極與餘論詩，感激頓挫過其文。"
      },
      {
        "index": 18,
        "text": "文通詩體總雜，善於摹擬，筋力於王微，成就於謝朓。初，淹罷宣城郡，遂宿冶亭，夢一美丈夫，自稱郭璞，謂淹曰：“我有筆在卿處多年矣，可以見還。”淹探懷中，得五色筆以授之。爾後為詩，不復成語，故世傳江淹才盡。"
      },
      {
        "index": 19,
        "text": "范詩清便宛轉，如流風回雪。邱詩點綴映媚，似落花依草。故當淺於江淹，而秀於任昉。"
      },
      {
        "index": 20,
        "text": "彥昇少年為詩不工，故世稱沈詩任筆，昉深恨之。晚節愛好既篤，文亦遒變。善銓事理，拓體淵雅，得國士之風，故擢居中品。但昉既博物，動輒用事，所以詩不得奇。少年士子，效其如此，弊矣。"
      },
      {
        "index": 21,
        "text": "觀休文眾制，五言最優。詳其文體，察其餘論，固知憲章鮑明遠也。所以不閑於經綸，而長於清怨。永明相王愛文，王元長等皆宗附之。約於時謝朓未遒，江淹才盡，范雲名級故微，故約稱獨步。雖文不至其工麗，亦一時之選也。見重閭裡，誦詠成音。嶸謂約所著既多，今翦除淫雜，收其精要，允為中品之第矣。故當詞密於范，意淺於江也。"
      }
    ]
  }
}