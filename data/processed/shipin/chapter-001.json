{
  "chapterNumber": 1,
  "title": "卷上",
  "sourceContent": {
    "paragraphs": [
      {
        "index": 1,
        "text": "其體源出於《國風》。陸機所擬十四首，文溫以麗，意悲而遠，驚心動魄，可謂幾乎一字千金！其外“去者日以疏”四十五首，雖多哀怨，頗為總雜。舊疑是建安中曹氾王所制。“客從遠方來”、“橘柚垂華實”，亦為驚絕矣！人代冥滅，而清音獨遠，悲夫！"
      },
      {
        "index": 2,
        "text": "其源出於《楚辭》。文多悽愴，怨者之流。陵，名家子，有殊才，生命不諧，聲頹身喪。使陵不遭辛苦，其文亦何能至此！"
      },
      {
        "index": 3,
        "text": "其源出於李陵。《團扇》短章，詞旨清捷，怨深文綺，得匹婦之致。侏儒一節，可以知其工矣！"
      },
      {
        "index": 4,
        "text": "其源出於《國風》。骨氣奇高，詞采華茂，情兼雅怨，體被文質，粲溢今古，卓爾不群。嗟乎！陳思之於文章也，譬人倫之有周、孔，鱗羽之有龍鳳，音樂之有琴笙，女工之有黼黻。俾爾懷鉛吮墨者，抱篇章而景慕，映餘暉以自燭。故孔氏之門如用詩，則公幹升堂，思王入室，景陽、潘、陸，自可坐於廊廡之間矣。"
      },
      {
        "index": 5,
        "text": "其源出於《古詩》。仗氣愛奇，動多振絕。真骨淩霜，高風跨俗。但氣過其文，雕潤恨少。然自陳思已下，楨稱獨步。"
      },
      {
        "index": 6,
        "text": "其源出於李陵。發愀愴之詞，文秀而質羸。在曹、劉間，別構一體。方陳思不足，比魏文有餘。"
      },
      {
        "index": 7,
        "text": "其源出於《小雅》。無雕蟲之功。而《詠懷》之作，可以陶性靈，發幽思。言在耳目之內，情寄八荒之表。洋洋乎會於《風》、《雅》，使人忘其鄙近，自致遠大，頗多感慨之詞。厥旨淵放，歸趣難求。顏延年注解，怯言其志。"
      },
      {
        "index": 8,
        "text": "其源出於陳思。才高詞贍，舉體華美。氣少於公幹，文劣於仲宣。尚規矩，不貴綺錯，有傷直致之奇。然其咀嚼英華，厭飫膏澤，文章之淵泉也。張公歎其大才，信矣！"
      },
      {
        "index": 9,
        "text": "其源出於仲宣。《翰林》歎其翩翩然如翔禽之有羽毛，衣服之有綃縠，猶淺於陸機。謝混云：“潘詩爛若舒錦，無處不佳，陸文如披沙簡金，往往見寶。”嶸謂益壽輕華，故以潘為勝；《翰林》篤論，故歎陸為深。余常言陸才如海，潘才如江。"
      },
      {
        "index": 10,
        "text": "其源出於王粲。文體華淨，少病累。又巧構形似之言，雄於潘岳，靡於太沖。風流調達，實曠代之高手。詞采蔥蒨，音韻鏗鏘，使人味之亹亹不倦。"
      },
      {
        "index": 11,
        "text": "其源出於公幹。文典以怨，頗為精切，得諷諭之致。雖野於陸機，而深於潘岳。謝康樂嘗言：“左太沖詩，潘安仁詩，古今難比。”"
      },
      {
        "index": 12,
        "text": "其源出於陳思，雜有景陽之體。故尚巧似，而逸蕩過之，頗以繁蕪為累。嶸謂若人興多才高，寓目輒書，內無乏思，外無遺物，其繁富宜哉！然名章迥句，處處間起；麗典新聲，絡繹奔會。譬猶青松之拔灌木，白玉之映塵沙，未足貶其高潔也。初，錢塘杜明師夜夢東南有人來入其館，是夕，即靈運生於會稽。旬日，而謝玄亡。其家以子孫難得，送靈運於杜治養之。十五方還都，故名“客兒”。"
      }
    ]
  }
}