{
  "chapterNumber": 31,
  "title": "大匡",
  "sourceContent": {
    "paragraphs": [
      {
        "index": 0,
        "text": "惟十有三祀，王在管，管叔自作殷之監，東隅之侯咸受賜于王，王乃旅之以上陳誥，用大匡順九則八宅六位，寬儉恭敬，夙夜有嚴。昭質非樸，樸有不明，明執於私，私回不中，中忠於欲，思慧醜詐。昭信非展，展盡不伊，伊言於允，思復醜譖。昭讓非背，背黨雍德，德讓於敬，思賢醜爭。昭位非忿，忿非□直，直立于眾，思直醜比。昭政非閑，閑非遠節，節進於政，思正醜殘。昭靜非窮，窮居非意，意動於行，思靜醜躁。昭潔非為，為窮非涓，涓潔於利，思義醜貪。昭因非疾，疾非不貞，貞固於事，思任醜誕。昭明九則，九醜自齊，齊則曰知，悖則死勇。勇如害上，則不登于明堂，明堂所以明道，明道惟法，明法惟人，人惟重老，重老惟寶。嗚呼！在昔文考，戰戰惟時，祗祗汝其，夙夜濟濟，無競惟人，惟允惟讓，不遠群正，不邇讒邪，汝不時行，汝害于士，士惟都人孝悌子孫，不官則不長，官戒有敬，官、□、朝、道、舍、賓、祭、器曰八宅，綏、比、新、故、外、內貴、賤曰六位，大官備武，小官承長，大匡封攝，外用和大，中匡用均，勞故禮新，小匡用惠，施舍靜眾，禁請無怨，順生分殺，不忘不憚，俾若九，則生敬在國，國咸順，順維敬，敬維讓，讓維禮，辟不及寬有永假。"
      }
    ]
  }
}
