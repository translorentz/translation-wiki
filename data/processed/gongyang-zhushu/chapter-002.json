{
  "chapterNumber": 2,
  "title": "春秋公羊傳 昭公十年 (Duke Zhao, Year 10)",
  "sourceContent": {
    "paragraphs": [
      {
        "index": 0,
        "text": "十年，春，王正月。\n夏，晉欒施來奔。\n【陸德明釋文】[晉欒施]《左氏》作『齊欒施』。\n秋，七月，季孫隱如、叔弓、仲孫貜帥師伐莒。\n【陸德明釋文】[隱如]《左氏》作『意如』。\n戊子，晉侯彪卒。\n【陸德明釋文】[晉侯彪]彪，彼虬反。\n九月，叔孫舍如晉。\n葬晉平公。\n十有二月，甲子，宋公戌卒。\n【何休解詁】[十有二月，甲子]去冬者，蓋昭公取吳孟子之年，故貶之。"
      },
      {
        "index": 1,
        "text": "【陸德明釋文】[宋公戌卒。【何休解詁】去冬者]宋戌，讀《左傳》者音成，何云『向戌與君同名，則宜音恤』。去，起呂反。"
      },
      {
        "index": 2,
        "text": "【徐彥解疏】[【何休解詁】去冬者，蓋昭公取吳孟子之年，故貶之。]正以《禮記》、《論語》皆有『昭公取于吳，謂之吳孟子』之文，但不指其取之年歲。今無冬者，無佗罪可指，是以何氏以意當之，以無正文，故言蓋也。取吳孟子所以不書者，諱取同姓故也。賈、服以爲剌不登臺視七，范氏以爲不書冬，甯所未詳。"
      }
    ]
  }
}