{
  "chapterNumber": 7,
  "title": "春秋公羊傳註疏卷05 (Gongyang Zhushu, Volume 5)",
  "sourceContent": {
    "paragraphs": [
      {
        "index": 0,
        "text": "桓公卷五\n（起七年，盡十八年）\n桓公七年"
      },
      {
        "index": 1,
        "text": "七年，春，二月，己亥，焚咸丘。焚之者何？樵之也。（樵，薪也。以樵燒之故，因謂之樵之。樵之，齊人語。○樵，似遙反，薪也。）\n疏「焚之者何」。○解云：咸丘是邑，而反焚之，故執不知問。\n樵之者何？以火攻也。何言乎以火攻？（據戰伐不道所用兵。○攻，音貢，又如字，下同。）\n疏「樵之者何」。○解云：雖言焚言樵，仍非攻邑之義，故執不知問。"
      },
      {
        "index": 2,
        "text": "疾始以火攻也。（征伐之道，不過用兵，服則可以退，不服則可以進。火之盛炎，水之盛衝，雖欲服罪，不可復禁，故疾其暴而不仁也。傳不讬始者，前此未有，無所讬也。○復，扶又反。）咸丘者何？邾婁之邑也。曷為不係乎邾婁？（據郱、鄑、郚係紀。○郱，步丁反。鄑，子斯反，一音晉。郚，音吾。）"
      },
      {
        "index": 3,
        "text": "疏「咸丘者何」。○解云：欲言是國，經典未有；欲言非國，文無所係，故執不知問。○注「據郱鄑郚係紀」。○解云：莊元年冬，「齊師遷紀郱、鄑、郚」是。"
      },
      {
        "index": 4,
        "text": "國之也。（欲使如國，故無所係。加之者，辟實國也。）曷為國之？（據郱、鄑、郚不國。）君存焉爾。（所以起邾婁君在咸丘邑，明臣子當赴其難，與在國等也。日者，重錄以火攻也。○難，乃旦反。）\n疏注「日者」至「攻也」。○解云：正以侵伐例時，即隱七年「秋，公伐邾婁」之屬是也，故決之。\n夏，穀伯綏來朝，鄧侯吾離來朝。皆何以名？（據滕，薛不名也。）"
      },
      {
        "index": 5,
        "text": "疏注「據滕、薛不名也」。○解云：即隱十一年「春，滕侯、薛侯來朝」是也。失地之君也。其稱侯朝何？（據以賤也。）\n疏「失地之君也」。○解云：即《曲禮下》云「諸侯失地名」是。"
      },
      {
        "index": 6,
        "text": "貴者無後，待之以初也。（穀、鄧本與魯同貴為諸侯，今失爵亡土來朝，讬寄也，義不可卑，故明當待之如初，所謂「故舊不遺，則民不偷」。無後者，施於所奔國也。獨妻得配夫，讬衣食於公家，子孫當受田而耕，故云爾。下去二時者，桓公以火攻人君，故貶，明大惡。不月者，失地君朝惡人，輕也。名者，見不世也。○不偷，他侯反，本又作「俞」。去，起呂反。見，賢遍反。）"
      },
      {
        "index": 7,
        "text": "疏注「無後」至「大惡」。○解云：知如此者，正以《郊特牲》云「諸侯不臣寓公，故古者寓公不繼世」，彼注云「寓，寄也。寄公之子，非賢者世不足尊也」，是其義；又云「繼世以立諸侯，象賢也」，注云「賢者，子孫恒能法其先父德行」。○注「不月」至「輕也」。○解云：朝例時，春秋常典，即文十五年「夏，曹伯來朝」是也。而此責其月者，以文十二年「春，王正月，盛伯來奔」，傳云「盛伯者何？失地之君」。彼書月見其奔重，宜厚遇之，此不月者，朝惡人輕故也。僖二十年「夏，郜子來朝」，僖公非惡人而不月者，正以朝輕於奔故也。然則此注因桓惡人，故言此。若其不然，正宜直云失地之君來朝輕矣。○注「名者，見不世也」。○解云：郜子、盛伯皆不名者，兄弟故也。\n桓公八年"
      },
      {
        "index": 8,
        "text": "八年，春，正月，己卯，烝。烝者何？冬祭也。春曰祠，（薦尚韭卵。祠，猶食也，猶繼嗣也。春物始生，孝子思親繼嗣而食之，故曰祠，因以別死生。○烝，之承反，冬祭也。祠，嗣絲反。卵，力管反。猶食，音飼，下同。別，彼列反。）夏曰礿，（薦尚麥苗。麥始熟可礿，故曰礿。○礿，音予若反，本又作「禴」，同。）"
      },
      {
        "index": 9,
        "text": "疏「烝者何」。○解云：欲言宗廟之祭，而文無所係；欲言祭天，天無烝名，故執不知問。○注「薦尚韭卵」，又注「薦尚麥」至「曰礿」。○解云：《王制》云：「春薦韭，夏薦麥，秋薦黍，冬薦稻。韭以卵，麥以魚，黍以肫，稻以雁。」"
      },
      {
        "index": 10,
        "text": "秋曰嘗，（薦尚黍肫。嘗者，先辭也。秋穀成者非一，黍先熟可得薦，故曰嘗。）冬曰烝。（薦尚稻雁。烝，眾也，氣盛貌。冬萬物畢成，所薦眾多，芬芳備具，故曰烝。無牲而祭謂之薦。天子四祭四薦，諸侯三祭三薦，大夫、士再祭再薦。祭於室，求之於幽；祭於堂，求之於明；祭於祊，求之於遠：皆孝子博求之意也。大夫求諸明，士求諸幽，尊卑之差也。殷人先求諸明，周人先求諸幽，質文之義也。禮，天子、諸侯、卿大夫牛羊豕凡三牲，曰大牢；天子元士、諸侯之卿大夫羊豕凡二牲，曰少牢；諸侯之士特豕。天子之牲、角握，諸侯角尺，卿大夫索牛。○祊，必庚反。少，詩照反。索，所百反。）"
      },
      {
        "index": 11,
        "text": "疏注「無牲」至「之薦」。○解云：謂無牛羊豕之牲也。而中霤禮云祭五祀於廟，用牲有屍，皆薦於奧。何以薦用牲？彼謂正祭之時，先薦於奧，仍自無牲；其正祭五祀，乃用牲有屍耳。○注「天子」至「差也」。○解云：皆時王之禮，中霤禮亦然。○注「殷人」至「義也」。○解云：即《郊特牲》云「殷人先求諸陽，周人先求諸陰」是也。○注「禮天」至「大牢」。 ○解云：皆時王之禮也。○注「天子」至「索牛」。○解云：皆指祭宗廟之牲也，仍不妨《王制》云「祭天地之牛角繭栗，賓客之牛角尺」之文也。"
      },
      {
        "index": 12,
        "text": "常事不書，此何以書？譏。何譏爾？譏亟也。（亟，數也。屬十二月巳烝，今復烝也。不異烝祭名而言烝者，取冬祭所薦眾多，可以包四時之物。○亟，去冀反，數也，注及下同。數，所角反。屬十，音燭，下同。今復，扶又反，下同。）"
      },
      {
        "index": 13,
        "text": "疏注「屬十」至「烝也」。解云：烝者，冬祭之名。明去年十二月巳有烝，但得常不書，今正月復作烝，故言亟。○注「不異」至「之物」。○解云：烝者，冬時祭名。前已作訖，今宜易名，而猶言烝，故說之也。"
      },
      {
        "index": 14,
        "text": "亟則黷，黷則不敬。（黷，渫黷也。○黷，徒木反。渫，息列反。）君子之祭也，敬而不黷。（君子生則敬養，死則敬享，故將祭，宮室既脩，牆屋既繕，百物既備，序其禮樂，具其百官，散齊七日，致齊三日，夫婦齊戒沐浴，盛服，君牽牲，夫人奠酒；君親獻屍，夫人薦豆。卿大夫相君，命婦相夫人，洞洞乎，屬屬乎如弗勝，如將失之，濟濟乎致其敬也，愉愉乎盡其忠也，勿勿乎其欲饗之也。文王之祭，事死如事生，孝子之至也。○養，餘亮反。散齊，素旦反；下側皆反。相君，息亮反，下同。洞洞，大董反。勝，音升。濟濟；子禮反，又似兮反。愉愉，羊朱反。勿勿，如字。）"
      },
      {
        "index": 15,
        "text": "疏注「君子」至「敬享」。○解云：《祭義》文也。彼鄭注云「享，猶祭也」。○注「故將祭」至「百官」。○解云：皆出《祭義》，何氏差約言之也。○ 注「散齊七日」。○解云：即《祭統》云「故散齊七日以定之」，注云「定者，定其志意也」。定其志意者，謂齊之日不禦不樂不吊是也。○注「致齊三日」。○解云：即《祭統》云「致齊三日以齊之」，是致齊者，即鄭氏云「致之言至，致謂深也、審也」之屬是也。○注「夫婦」至「奠酒」。○解云：案今《祭義》酒作 「盎」字。鄭注云「奠盎，設盎齊之樽」，蓋所見異，或何休以義引之，不取正文。○注「君親」至「如事生」。○解云：皆出《祭義》，唯孝子之至一句，注者之言也。注禮本下為士製者，即《士喪禮》、《士虞》、《士相見》之屬是也。言此者，欲道庶人無禮篇，故傳家偏舉言之。即《曲禮》上篇「禮不下庶人」鄭注云：「為其遽於事，且不能備物。」義亦通於此。"
      },
      {
        "index": 16,
        "text": "疏則怠，怠則忘。（怠，解。○疏，音疏，下注同。解，古賣反。）士不及茲四者，則冬不裘，夏不葛。（禮本下為士製。茲，此也。四者，四時祭也。疏數之節，靡所折中，是故君子合諸天道，感四時物而思親也。祭必於夏之孟月者，取其見新物之月也。裘葛者，禦寒暑之美服。士有公事，不得及此四時祭者，則不敢美其衣服，蓋思念親之至也。故孔子曰：「吾不與祭，如不祭」。○折中，之設反；下丁仲反。禦寒，魚呂反，又如字。不與，音預。）"
      },
      {
        "index": 17,
        "text": "疏注「禮本下為士製」。○解云：即《士喪禮》、《士虞》、《士相見》之屬是也。言此者欲道庶人無禮篇，故傳家偏舉言之，即《曲禮上》篇「禮不下庶人」，鄭注云「為其遽於事，且不能備物」，義亦通於此。\n天王使家父來聘。（家，采地。父，字也。天子中大夫氏采，故稱字，不稱伯仲也。）"
      },
      {
        "index": 18,
        "text": "疏注「天子」至「仲也」。○解云：上大夫稱伯仲者，即祭伯、南季之屬是也。次大夫不稱伯仲者，即此是也。下大夫稱官氏名且字者，即宰渠伯糾是也。\n夏，五月，丁丑，烝。○何以書？譏亟也。（與上祀同為亟也。）"
      },
      {
        "index": 19,
        "text": "疏注「與上」至「亟也」。○解云：周之三月，乃是夏之孟月，自有春祠之禮。今周之五月，乃夏之三月也，猶與上祠同在一時而復為烝，故曰與上祀同為亟也。\n秋，伐邾婁。"
      },
      {
        "index": 20,
        "text": "冬，十月，雨雪。何以書？記異也。何異爾？不時也。（周之十月，夏之八月，未當雨雪，此陰氣大盛，兵象也。是後有郎師、龍門之戰，㳅血尢深。○雨雪，於付反。㳅，古流字。）"
      },
      {
        "index": 21,
        "text": "疏注「是後」至「尤深」。○解云：郎師，即下十年「齊侯、衛侯、鄭伯來戰於郎」是也。其龍門之戰者，即下十三年「公會紀侯、鄭伯。已巳，及齊侯、宋公、衛侯、燕人戰」云云是也。《春秋說》云「龍門之戰，民死傷者滿溝」，故此注云「㳅血尢深」也。"
      },
      {
        "index": 22,
        "text": "祭公來，遂逆王後於紀。祭公者何？天子之三公也。（天子置三公、九卿、二十七大夫、八十一元士，凡百二十官，下應十二子。祭者，采也。天子三公氏采稱爵。○祭公，側介反，後「祭仲」、「祭叔」放此。應，應對之應。）"
      },
      {
        "index": 23,
        "text": "疏「祭公者何」。○解云：欲言諸侯，而逆王後；欲言大夫，而經文言公，故執不知問。○注「天子」至「采也」。○解云：《春秋說》云：「立三台以為三公，北斗九星為九卿，二十七大夫內宿部衛之列，八十一紀以為元士，凡百二十官焉。下應十二子。」宋氏云：「十二次，上為星，下為山川也。」此言天子立百二十官者，非直上紀星數，亦下應十二辰，故曰下應十二子也。○注「三公氏采稱爵」者。解云：即祭公、周公是也。上大夫即例稱五十字，即祭伯、南季、榮叔之屬是也。次大夫例稱二十字，即家父之屬是也。下大夫係官氏名且字，即宰渠伯糾是也。上士名氏通，石尚是也。次士以官錄，即宰咺是。下士略稱人，「公會王人於洮」是也。其劉子、單子之屬，不稱字而稱子者，謂諸侯入為天子大夫，故設文，非王臣之常稱。若然，祭公、周公官爵適等，而僖九年「夏，公會宰周公」，特加「宰」者，彼傳云「宰周公者何？天子之為政者也」，注云「宰，猶治也。三公之職號，尊名以加宰，知其職大尊重，當與天子參聽萬機，而下為諸侯所會，惡不勝任，故加宰」，仍非常稱也。\n何以不稱使？（據宰周公稱使。）"
      },
      {
        "index": 24,
        "text": "疏注「據宰周公稱使」者。○解云：即僖三十年「天王使宰周公來聘」是也。而稱宰者，義與九年同。婚禮不稱主人。（時王者有母也。）遂者何？生事也。（生，猶造也。專事之辭。）大夫無遂事，此其言遂何？（據待君命，然後卒大夫也。）"
      },
      {
        "index": 25,
        "text": "疏注「據待」至「夫也」。○解云：成十七年十一月，「壬申，公孫嬰齊卒於貍軫」，傳云「非此月日也，曷為以此月日卒之？待君命然後卒大夫。曷為待君命然後卒大夫？曷為待君命然後卒大夫？前此者，嬰齊走之晉。公會晉侯，將執公，嬰齊為公請。公許之反為大夫，歸至於貍軫而卒，無君命不敢卒大夫。公至，曰：『吾固許之反為大夫。』然後卒之」者是也。"
      },
      {
        "index": 26,
        "text": "成使乎我也。（以上來無事，知遂成使於我。○成使，所吏反，注及下「成使」同。）其成使乎我奈何？使我為媒，可則因用是往逆矣。（婚禮成於五：先納采、問名、納吉、納徵、請期，然後親迎。時王者遣祭公來，使魯為媒，可則因用魯往迎之，不復成禮，疾王者不重妃匹，逆天下之母若逆婢妾，將謂海內何哉？故譏之。不言如紀者，辟有外文。○媒，亡杯反。請期，音情，又七並反。迎，魚敬反。妃匹，音配，絕句。）"
      },
      {
        "index": 27,
        "text": "疏注「不言」至「外文」。○解云：外相如者，例所不錄，言如紀即外相如，故曰辟有外文也。女在其國稱女，此其稱王後何？王者無外，其辭成矣。\n疏「女在其國稱女」者。○解云：即隱二年「紀履緰來逆女」，上三年「公子翬如齊逆女」之屬是也。\n桓公九年"
      },
      {
        "index": 28,
        "text": "九年，春，紀季薑歸於京師。其辭成矣，則其稱紀季薑何？自我言紀。父母之於子，雖為天王後，猶曰吾季薑。（明子尊不加於父母。）京師者何？天子之居也。（以季薑言歸。）\n疏「京師者何」。○解云：欲言天子之居，而文不言王；欲言凡國，而為王後所歸，故執不知問。"
      },
      {
        "index": 29,
        "text": "京者何？大也。師者何？眾也。天子之居，必以眾大之辭言之。（地方千里，周城千雉，宮室官府，制度廣大，四方各以其職來貢，莫不備具，所以必自有地者，治自近始，故據士，與諸侯分職而聽其政焉，即《春秋》所謂內治其國也。書季薑歸者，明魯為媒，當有送迎之禮。○治自，直吏反。）"
      },
      {
        "index": 30,
        "text": "疏「京者」至「言之」。○解云：京師之名，理須訓解，故分而問之。○注「地方千里」。○解云：即《詩》云「邦圻千里」是也。○注「周城千雉」。○解云：在定十二年。○注「即春」至「之禮」。○解云：《春秋》據魯為王，故內魯，若周公制禮，內京師然也。\n夏，四月。秋，七月。\n冬，曹伯使其世子射姑來朝。諸侯來曰朝，此世子也，其言朝何？（據臣子一例當言聘。○射，音亦。）"
      },
      {
        "index": 31,
        "text": "疏「諸侯來曰朝」。○解云：隱十一年師解云爾，故此弟子執而難之。○注「據臣」至「言聘」。○解云：僖元年傳文。"
      },
      {
        "index": 32,
        "text": "《春秋》有譏父老子代從政者，則未知其在齊與？曹與？（在齊者，世子光也。時曹伯年老有疾，使世子行聘禮，恐卑，故使自代朝，雖非禮，有尊厚魯之心，傳見下卒葬詳錄，故序經意依違之也。小國無大夫，所以書者，重惡世子之不孝甚。○齊與，音餘，絕句，下同。惡，或烏路反。）"
      },
      {
        "index": 33,
        "text": "疏注「在齊」至「光也」。○解云：即襄九年「冬，公會晉侯」已下「滕子、薛伯、小邾婁子、齊世子光伐鄭」，十一年「公會晉侯」已下「齊世子光、莒子、邾婁子」云云「伐鄭」是也。○注「時曹」至「之心」。○解云：正以十年春卒，今又世子代其朝，故知其疾也。○注「傳見」至「詳錄」。○解云：即十年「王正月，庚申，曹伯終生卒。夏，五月，葬曹桓公」是也。○注「故序」至「孝甚」。○解云：世子代朝，明亦合譏；世子序諸侯之上，明亦合譏，而傳云未知在齊曹者，正以其卒葬詳錄，故依違之不信言耳。\n桓公十年\n十年，春，王正月，庚申，曹伯終生卒。"
      },
      {
        "index": 34,
        "text": "夏，五月，葬曹桓公。（小國始卒，當卒月葬時，而卒日葬月者，曹伯年老，使世子來朝，《春秋》敬老重恩，故為魯恩錄之尢深。）"
      },
      {
        "index": 35,
        "text": "疏注「小國」至「尤深」。○解云：所傳聞之世，未錄小國卒葬，所聞之世乃始書之。其書之也，卒月葬時，文九年「秋，八月，曹伯襄卒」；冬，「葬曹共公」者是也。今卒日葬月者，正以敬老重恩故也。云云之說，當文皆自有解。"
      },
      {
        "index": 36,
        "text": "秋，公會衛侯於桃丘，弗遇。會者何？期辭也。其言弗遇何？公不見要也。（時實桓公欲要見衛侯，衛侯不肯見公，以非禮動，見拒有恥，故諱使若會而不相遇。言弗遇者，起公要之也。弗者，不之深也。起公見拒深。傳言公不要見者，順經諱文。○見要，一遙反，注同。）\n疏「會者何」。○解云：經既書會，作聚集之名；尋言弗遇，是未見之稱，故執不知問。\n冬，十有二月，丙午，齊侯、衛侯、鄭伯來戰於郎。郎者何？吾近邑也。（以言來也。）"
      },
      {
        "index": 37,
        "text": "疏「郎者何」。○解云：欲言是邑，戰於其內；欲言非邑，經有城郎之文，故執不知問。○注「以言來也」。○解云：凡言來者，鄉內之辭，今經言來，故知近邑也。而僖四年「楚屈完來盟於師」，是時在召陵，而言來者，據師道楚，故得言來。吾近邑，則其言來戰於郎何？（據齊師、宋師次於郎不言來，公敗宋師不言戰，龍門之戰不舉地也。）"
      },
      {
        "index": 38,
        "text": "疏注「據齊師」至「不言來」。○解云：在莊十年。○注「公敗」至「不言戰」。○解云：隱十年「公敗宋師於菅」，莊十年「公敗宋師於乘丘」，莊十一年「公敗宋師於鄑」，凡有三經，宜隱十年以當之。○注「龍門」至「地也」。解云：即下十三年春，「公會紀侯、鄭伯。己巳，及齊侯、宋公、衛侯、燕人戰」云云，依《春秋說》云是龍門之戰，而不言戰於龍門是也。"
      },
      {
        "index": 39,
        "text": "近也。惡乎近？近乎圍也。（地而言來者，明近都城，幾與圍無異。不解戰者，從下說可知。○惡，音烏。明近，附近之近。幾，音祈。）"
      },
      {
        "index": 40,
        "text": "疏「近也」至「圍也」。○解云：近，讀如附近之近。國，讀如圍。言兵圍都城相似，故言近乎圍也。考諸古本，圍皆作「國」字，而舊解以國為圍。\n此偏戰也。何以不言師敗績？（據十三年師敗績。偏，一面也。結日定地，各居一面，鳴鼓而戰，不相詐。）\n疏注「據十」至「相詐」。○解云：即龍門之戰，「齊師、宋師、衛師、燕師敗績」是也。"
      },
      {
        "index": 41,
        "text": "內不言戰，言戰乃敗矣。（《春秋》讬正於魯。戰者，敵文也。王者兵不與諸侯敵，戰乃其已敗之文，故不復言師敗績。魯不復出主名者，兵近都城，明舉國無大小，當戮力拒之。○不復，扶又反，下同。戮，音六，又力彫反，字亦作勠。）\n桓公十有一年"
      },
      {
        "index": 42,
        "text": "十有一年，春，正月，齊人、衛人、鄭人盟於惡曹。（月者，桓公行惡，諸侯所當誅，上三國來戰於郎。今復使微者盟，故為魯懼，危錄之。○行，下孟反。屬，音燭。今復，扶又反，下「故復」同。為，於偽反。）"
      },
      {
        "index": 43,
        "text": "疏注「月者」至「錄之」。○解云：正以微者盟例合時，今而書月，故須解之。夏，五月，癸未，鄭伯寤生卒。（○寤，吾故反。）\n秋，七月，葬鄭莊公。（莊公殺段，所以書葬者，段當國，本當從討賊辭，不得與殺大夫同例。）"
      },
      {
        "index": 44,
        "text": "疏注「莊公」至「同例」。解云：《春秋》之例，君殺無罪大夫，皆去其葬，即成十年「晉侯孺卒」，注云「不書葬者，殺大夫趙同」等是。今段有罪，故莊公書葬也。然則此言不得與殺大夫同例者，謂不得與殺無罪大夫同例耳。\n九月，宋人執鄭祭仲。祭仲者何？鄭相也。（不言大夫者，欲見持國重。○相，息亮反。見，賢遍反，下同。）\n疏「祭仲者何」。解云：欲言無罪，聽脅立篡；欲言有罪，褒而稱字，故執不知問。"
      },
      {
        "index": 45,
        "text": "何以不名？賢也。何賢乎祭仲？（據身執君出，不能防難。○防難，乃旦反，下同。）以為知權也。（權者，稱也。所以別輕重，喻祭仲知國重君輕。君子以存國，除逐君之罪，雖不能防其難，罪不足而功有餘，故得為賢也。不引度量者，取其平實以無私。○稱，尺證反。別，彼列反。）其為知權奈何？古者鄭國處於留，先鄭伯有善於鄶公者，通乎夫人，以取其國而遷鄭焉。（遷鄭都於鄶也。○鄶，古外反。）而野留（野，鄙也。傳本上事者，解宋所以得執祭仲，因以為戒。）莊公死已葬，祭仲將往省於留，塗出於宋、宋人執之。（宋人，宋莊公也。）謂之曰：「為我出忽而立突。」（突，宋外甥。○為，於偽反，下注「為突」、「非能為突」、「為賂」、「為突歸」、「為承」同。）祭仲不從其言，則君必死，國必亡。（祭仲死，而忽[A12H]為突所驅逐而出奔，經不書忽奔，見微弱甚。是時宋強而鄭弱，祭仲探宋莊公本弑君而立，非能為突，將以為賂動，守死不聽，令自入，見國無拒難者，必乘便將滅鄭，故深慮其大者也。○令自，力呈反，下同。便，婢麵反。）"
      },
      {
        "index": 46,
        "text": "疏注「祭仲死」至「者也」。○解云：下十五年「秋，九月，鄭伯突入於櫟」，傳云「櫟者何？鄭之邑。曷為不言入於鄭？未言爾。曷為末言爾？祭仲亡矣。然則曷為不言忽之出奔？言忽為君之微也。祭仲存則存矣，祭仲亡則亡矣」者是。注「祭仲探宋莊公本弑君而立」者。在桓二年。"
      },
      {
        "index": 47,
        "text": "從其言，則君可以生易死，國可以存易亡，少遼緩之。（宋當從突求賂，鄭守正不與，則突外乖於宋，內不行於臣下，遼假緩之。）\n疏「君可以生易死」。○解云：謂易去死也。○「國可以存易亡」。○解云：易去亡也。\n則突可故出，而忽可故反，是不可得則病，（使突有賢才，是計不可得行，則己病逐君之罪。）"
      },
      {
        "index": 48,
        "text": "疏「則突可故出」。○解云：突可以此之故出之也。○「而忽可故反」。○解云：言忽可以此之故而反之也。○「是不可得則病」。○解云：言己終能出突而反忽，則為權之成；若不能如是，乃為其病矣。\n然後有鄭國。（己雖病逐君之罪，討出突，然後能保有鄭國，猶愈於國之亡。）"
      },
      {
        "index": 49,
        "text": "疏「然後有鄭國」。○解云：言突有賢才，己計不行，雖然，仍須勉力討之。令忽有國雖費功力，猶愈於國之亡也。"
      },
      {
        "index": 50,
        "text": "古人之有權者，祭仲之權是也。（古人，謂伊尹也。湯孫大甲驕蹇亂德，諸侯有叛誌，伊尹放之桐宮，令自思過，三年而復成湯之道。前雖有逐君之負，後有安天下之功，猶祭仲逐君存鄭之權是也。○大，音泰。）"
      },
      {
        "index": 51,
        "text": "疏注「古人」至「之道」。○解云：出《書序》。《長義》云「若令臣子得行，則閉君臣之道，啟篡弑之路」。解云：權之設，所以扶危濟溺，舍死亡無所設也。若使君父臨溺河井，寧不執其發乎？是其義也。"
      },
      {
        "index": 52,
        "text": "權者何？權者反於經，然後有善者也。權之所設，舍死亡無所設。（設，施也。舍，置也。如置死亡之事不得施。）\n疏「權者何」。○解云：欲言正，逐君立庶；欲言不正，今又言權，故執不知問"
      },
      {
        "index": 53,
        "text": "。行權有道：自貶損以行權，（身蒙逐君之惡，以存鄭是也。）不害人以行權。（己納突，不害忽是也。）殺人以自生，亡人以自存，君子不為也。（祭仲死則忽死，忽死則鄭亡。生者，乃所以生忽存鄭，非苟殺忽以自生，亡鄭以自存。反覆道此者，皆所以解上死亡不施於己。宋不稱公者，脅鄭之篡，首惡當誅，非伯執也。祭仲不稱行人者，時不銜君命出使，但往省留耳。執例時，此月者，為突歸鄭奪正，鄭伯出奔。○覆，芳服反。使，所吏反。）"
      },
      {
        "index": 54,
        "text": "疏注「皆所」至「於己」。○解云：言上辟死辟亡，皆為忽故也。○注「宋不」至「執也」。○解云：決成十五年「晉侯執曹伯歸於京師」稱爵也。即僖四年傳云「稱侯而執者，伯討也。稱人而執者，非伯討」是也。○注「祭仲」至「留耳」。○解云：決定六年「秋，晉人執宋行人樂祁犁」之屬稱行人也。○注「執例時」者。○解云：即祁犁言秋是也。而僖十九年六月，「己酉，邾婁人執鄫子用之」而書日者，彼注云「日者，魯不能防正其女，以至於此，明當痛其女禍而自責之」。然則凡執例時，而在日月下者，皆當文有解。\n突歸於鄭。突何以名？（據忽復歸於鄭，俱祭仲所納，係國稱世子，不但名也。）\n疏注「據忽」至「名也」。○解云：即十五年「鄭世子忽復歸於鄭」是。"
      },
      {
        "index": 55,
        "text": "挈乎祭仲也。（挈，猶提挈也。突當國，本常言鄭突，欲明祭仲從宋人命，提挈而納之，故上係於祭仲。不係國者，使與外納同也。時祭仲勢可殺突，以除忽害而立之者，忽內未能懷保其民，外未能結款諸侯，如殺之，則宋軍強乘其弱，滅鄭不可救，故少遼緩之。○挈，苦結反，提挈也。）"
      },
      {
        "index": 56,
        "text": "疏注「欲明」至「同也」。○解云：言與外納同者，即係祭仲言於鄭是也。言似僖二十五年「楚人圍陳，納頓子於頓」，文十四年「晉人納接菑於邾婁」之屬是也。\n其言歸何？（據小白言入。）\n疏注「據小白言入」。○解云：即莊九年「齊小白入於齊」是也。\n順祭仲也。（順其計策，與使行權，故使無惡。）\n疏注「順其」至「無惡」。○解云：下十五年傳例云「歸者出入無惡」，故言此。\n鄭忽出奔衛。忽何以名？（據宋子既葬稱子。）"
      },
      {
        "index": 57,
        "text": "疏注「據宋」至「稱子」。解云：僖九年三月，「宋公禦說卒」，「夏，公會宰周公、齊侯、宋子」已下。「盟於葵丘」是也。若然，案彼經文，宋公禦說三月卒，夏則公會宋子於葵丘，計應未葬，故注云「宋未葬不稱子某者，出會諸侯，非居屍柩前，故不名也」。此云「宋子既葬稱子者，謂以其非居屍柩之前，故作已葬之稱。而單言子，況此鄭忽之父，久已葬訖而反名，故難之。"
      },
      {
        "index": 58,
        "text": "《春秋》伯子男一也，辭無所貶。（《春秋》改周之文，從殷之質，合伯子男為一，一辭無所貶，皆從子，夷狄進爵稱子是也。忽稱子，則與《春秋》改伯從子辭同，於成君無所貶損，故名也。名者，緣君薨有降既葬名義也，此非罪貶也。君子不奪人之親，故使不離子行也。王者起所以必改質文者，為承衰亂救人之失也。天道本下，親親而質省；地道敬上，尊尊而文煩。故王者始起，先本天道以治天下，質而親親，及其衰敝，其失也親親而不尊；故後王起，法地道以治天下，文而尊尊，及其衰敝，其失也尊尊而不親，故復反之於質也。質家爵三等者，法天之有三光也。文家爵五等者，法地之有五行也。合三從子者，製由中也。○ 省，所景反。）"
      },
      {
        "index": 59,
        "text": "疏注「夷狄」至「名也」。○解云：襄二十九年「吳子使劄來聘」，哀十三年「公會晉侯及吳子於黃池」之屬是也。○注「名者」至「義也」。○解云：言君薨稱子某，既葬稱子者，正以既葬稍殺，故不得名也。然則初薨所以名者，降於既葬也。今鄭忽書名者，緣君薨而名之義也。○注「天道本下，親親而質省」者已下至「反之於質」。皆出於《樂說》文。○注「質家爵三等，法天之有三光也」已下。皆《春秋說》文也。"
      },
      {
        "index": 60,
        "text": "柔會宋公、陳侯、蔡叔盟於折。柔者何？吾大夫之未命者也。（以俠卒也。輒發傳者，無氏嫌貶也。所以不卒柔者，深薄桓公，不與有恩禮於大夫也。盟不日者，未命大夫盟會用兵，上不及大夫，下重於士，罰疑從輕，故責之略。蔡侯稱叔者，不能防正其姑姊妹，使淫於陳佗，故貶在字例。○折，之設反，又時設反；一本作「析」，思曆反。）"
      },
      {
        "index": 61,
        "text": "疏「柔者何」。○解云：欲言大夫，經不言氏；欲言微者，而書其名，故執不知問。○注「以俠卒也」。○解云：隱九年春「俠卒」，傳云：「俠者何？吾大夫之未命者也」，彼注云「以無氏而卒之也」。然則此亦無氏而書見，故知未命之大夫也。○注「輒發」至「貶也」。○解云：凡內大夫不書氏有二義；若未命大夫亦無氏，而此與俠是也；貶者亦無氏，即無駭與翬之是也，故此注云「無氏嫌貶也」。○注「所以」至「夫也」。○解云：欲道俠之卒當隱公之世，故得書之。○注「盟不」至「之略」。○解云：《春秋》之例，不信者日，下十二年「及鄭師伐宋。丁未，戰於宋」，是其違信矣。不日者，正以未命大夫，故責之略也。○注「蔡稱」至「字例」。○解云：正以隱八年「蔡侯考父卒」，故有其姑姊妹淫於陳侯佗之事。在上六年。"
      },
      {
        "index": 62,
        "text": "公會宋公於夫童。（○夫童，音扶；下音鍾，又如字，《左氏》作「夫鍾」。）冬，十有二月，公會宋公於闞。（○闞，口暫反。）\n桓公十有二年\n十有二年，春，正月。"
      },
      {
        "index": 63,
        "text": "夏，六月，壬寅，公會紀侯、莒子盟於毆蛇。（○毆蛇，丘於反，又音曲侯反。蛇，音移，又音池。《左氏》作「曲池」。）秋，七月，丁亥，公會宋公、燕人盟於穀丘。（○燕，音胭。）"
      },
      {
        "index": 64,
        "text": "八月，壬辰，陳侯躍卒。（不書葬者，佗子也。佗不稱侯者，嫌貶在名例，不當絕，故復去躍葬也。○躍，予若反。佗子，大何反。故復，扶又反，下同。去，起呂反。）\n公會宋公於郯。（○郯，音談，二傳作「虛」。）\n冬，十有一月，公會宋公於龜。○丙戌，公會鄭伯盟於武父。（○父，音甫。）\n丙戌，衛侯晉卒。（不蒙上日者，《春秋》獨晉書立記卒耳。當蒙上日，與不嫌異於篡例，故復出日明同。）"
      },
      {
        "index": 65,
        "text": "疏注「不蒙」至「明同」。○解云：《春秋》之例，篡不明者，至卒時合去日以略之，即僖二十四年冬，「晉侯夷吾卒」；襄十八年冬十月，「曹伯負芻卒於師」之屬是也。若其篡明，有立、入之文者，不嫌非篡，故不勞去日，即僖十七年冬十二月，「乙亥，齊侯小白卒」；莊二十一年「夏，五月，辛酉，鄭伯突卒」之屬是也。今此衛侯晉亦隱四年有立文，不嫌非篡，當日。若不重言丙戌，則嫌不蒙上日，以其篡故略之，是以重言丙戌以明嫌也。而言獨晉書立者，鄭突、齊小白皆上有人文，不言立，故言獨。"
      },
      {
        "index": 66,
        "text": "十有二月，及鄭師伐宋。丁未，戰於宋。戰不言伐，此其言伐何？辟嫌也。惡乎嫌？嫌與鄭人戰也。（時宋主名不出，不言伐，則嫌內微者與鄭人戰於宋地，故舉伐以明之。宋不出主名者，兵攻都城，與郎同義。○惡乎，音烏，十三年傳同。）"
      },
      {
        "index": 67,
        "text": "疏注「宋不」至「同義」。解云：上十年「來戰於郎」，注云「魯不復出主名者，兵近都城，明舉國無大小，當戮力拒之」是也。此偏戰也。何以不言師敗績？內不言戰，言戰乃敗矣。"
      },
      {
        "index": 68,
        "text": "疏「此偏」至「敗矣」。○解云：上十年郎戰之下巳有此傳，今復發之者，上經來戰於魯，此則往戰於宋，嫌其異，故明之。\n桓公十有三年"
      },
      {
        "index": 69,
        "text": "十有三年，春，二月，公會紀侯、鄭伯。己巳，及齊侯、宋公、衛侯、燕人戰，齊師、宋師、衛師、燕師敗績。曷為後日？（據鞍之戰先書日。○鞍，音安。）\n疏注「據鞍」至「書日」。○解云：成二年六月癸酉云云，「及齊侯戰於鞍」是也。"
      },
      {
        "index": 70,
        "text": "恃外也。其恃外柰何？得紀侯、鄭伯，然後能為日也。（得紀侯、鄭伯之助，然後乃能結戰日以勝。君子不掩人之功，不蔽人之善，故後日以明之。○勝，詩證反。蔽，必婢反。）內不言戰，此其言戰何？（據公敗宋師於菅。○菅，古顏反。）\n疏注「據公」至「於菅」。解云：在隱十年。\n從外也。（從外諸侯相與戰例。）曷為從外？（據戰於宋，不從外言敗績。）\n疏注「據戰」至「敗績」。○解云：即上十二年也，於時有鄭人不書敗績之文矣。\n恃外，故從外也。（明當歸功於紀、鄭，故從紀、鄭言戰。）何以不地？（據在下句。）\n疏注「據在下句」。○解云：即下云「郎亦近矣，郎何以地」。"
      },
      {
        "index": 71,
        "text": "近也。惡乎近？近乎圍。郎亦近矣，郎何以地？郎猶可以地也。（郎雖近，猶尚可言其處。今親戰龍門，兵攻城池，尢危，故恥之。績，功也。非義不戰，故以功言之。不言功者，取其積聚師眾，有尊卑上下次第行伍，必出萬死而不奔此，故以自敗為文，明當坐也。燕戰稱人，敗績稱師者，重敗也，戰少而敗多。言及者，明見我為主，故得汲汲敗勝之文。○處，昌慮反。行，戶郎反。）"
      },
      {
        "index": 72,
        "text": "疏「郎猶可以地也」。○解云：即上十年「齊侯、衛侯、鄭伯來戰於郎」是也。○注「郎雖」至「其處」。○解云：謂郎雖在郊內，仍非攻城，猶可以舉其地。○注「今親」至「恥之」。○解云：《春秋說》云「龍門之戰，民死傷者，滿溝也」者，主說此經，故知之。○注「績功」至「不戰」。○解云：凡書兵者，正得奉王命伐無禮，乃有戰事，故言非義不戰。○ 注「必出萬死」。○解云：若武王萬民致死而定天下之類。○注「燕戰」至「敗也」。○解云：蓋師不盡戰，故言戰少；敗時悉走，故言敗多。而莊二十八年「齊人伐衛，衛人及齊人戰，衛人敗績」，傳即據此經云「敗者稱師，衛何以不稱師？未得乎師也」，彼注云「未得成列為師也。詐戰不言戰，言戰者，衛未有罪，方欲使衛主齊見直文也」者是。"
      },
      {
        "index": 73,
        "text": "三月，葬衛宣公。（背殯用兵而月，不危之者，衛弱於齊、宋，不從亦有危，故量力不責也。○背殯，音佩，後「背殯」皆放此。）"
      },
      {
        "index": 74,
        "text": "疏注「背殯」至「責也」。○解云：隱三年傳云「當時而不日，正也。當時而日，危不得葬也」。然則衛宣公去年十一月卒，至今年三月，正當五月之際，而又背殯用兵，宜書日以見危，而不日者，正以量力不責故也。\n夏，大水。（為龍門之戰，死傷者眾，民悲哀之所致。○為，於偽反。）秋，七月。冬，十月。\n桓公十有四年\n十有四年，春，正月，公會鄭伯於曹。"
      },
      {
        "index": 75,
        "text": "無冰。何以書？記異也。（周之正月，夏之十一月，法當堅冰。無冰者，溫也。此夫人淫泆，陰而陽行之所致。○泆，音逸。行，下孟反。）"
      },
      {
        "index": 76,
        "text": "夏，五。鄭伯使其弟語來盟。「夏，五」者何？無聞焉爾。（來盟者，聘而盟也。不言聘者，舉重也。內不出主名者，主國也，蒞盟可知。蒞盟、來盟例皆時。時者，從內為王義，明王者當以至信先天下。○蒞盟，音利，又音類，下同。）"
      },
      {
        "index": 77,
        "text": "疏「夏五者何」。○解云：正以文異常例，故執不知問。○注「蒞盟」至「天下」。○解云：其蒞盟書時者，僖三年「冬，公子友如齊蒞盟」；定十一年冬，「叔還如鄭蒞盟」之屬是也。其來盟書時者，宣七年「春衛侯使孫良夫來盟」之屬是也。而文十五年春，「三月，宋司馬華孫來盟」書月，彼注云「月者，文公微弱，大夫秉政，宋亦蔽於三世之黨，二亂結盟，故不與信辭」是也。然則來盟之例，例不言月，而此言夏五，師所不說，何氏以「五」字或衍文，故如此解。"
      },
      {
        "index": 78,
        "text": "秋，八月，壬申，禦廩災。禦廩者何？粢盛委之所藏也。（黍稷曰粢，在器曰盛。委，積也。禦者，謂御用於宗廟。廩者，釋治穀名。禮，天子親耕，東田千畝，諸侯百畝。後夫人親西郊采桑，以共粢盛祭服，躬行孝道以先天下。○廩，力甚反。粢盛，音谘；下音成。委，於鬼反，注同。積，子賜反。共，音恭。）"
      },
      {
        "index": 79,
        "text": "疏「禦廩者何」。○解云：欲言宮室，而文言禦廩；欲言倉庫，今被災之，於義不強，故執不知問。○注「廩者，釋治穀名」。○解云：謂廩之言藻之義故也。○注「禮天」至「天下」。○解云：皆出《祭義》之文。禦廩災，何以書？"
      },
      {
        "index": 80,
        "text": "記災也。（火自出燒之曰災。先是龍門之戰，死傷者眾，桓無惻痛於民之心，不重宗廟之尊，逆天危先祖，鬼神不饗，故天應以災禦廩。○應，應對之應。）\n疏「禦廩災，何以書」。○解云：嫌覆問上粢盛委之所藏，故不但言何以書。"
      },
      {
        "index": 81,
        "text": "疏注「火自」至「曰災」。○解云：《公羊》之例，內悉言災，而復言火自出燒之者，入《春秋》始有此災，欲通人火不書之義也。"
      },
      {
        "index": 82,
        "text": "乙亥，嘗。常事不書，此何以書？譏，何譏爾？譏嘗也。（譏新有禦廩災而嘗之。）曰：「猶嘗乎？（難曰四時之祭不可廢，則無猶嘗乎？○難，乃旦反。）禦廩災，不如勿嚐而已矣。（當廢一時祭，自責以奉天災也。知不以不時者，書本不當嘗也。）"
      },
      {
        "index": 83,
        "text": "疏注「知不」至「嘗也」。○解云：周之八月，非夏之孟秋，而反為嘗，故以不時言之。冬，十有二月，丁巳，齊侯祿父卒。"
      },
      {
        "index": 84,
        "text": "宋人以齊人、衛人、蔡人、陳人伐鄭。以者何？行其意也。（以己從人曰行。言四國行宋意也。宋前納突求賂，突背恩伐宋，故宋結四國伐之。四國本不起兵，當分別之，故加以也。宋恃四國乃伐鄭，四國當與宋同罪，非為四國見輕重。○背，音佩。別，彼列反。見，賢遍反。）"
      },
      {
        "index": 85,
        "text": "疏「以者何」。○解云：正以宋非強國而以齊、衛，故執不知問。○注「宋前納突求賂」。○解云：上十一年宋人執鄭祭仲，「突歸於鄭」是。○注「突背恩伐宋」者。○解云：上十二年「及鄭師伐宋。丁未，戰於宋」是也。\n桓公十有五年"
      },
      {
        "index": 86,
        "text": "十有五年，春，二月，天王使家父來求車。何以書？譏。何譏爾？王者無求，求車非禮也。（王者千里，幾內租稅，足以共費；四方各以其職來貢，足以尊榮，當以至廉無為率先天下，不當求。求則諸侯貪，大夫鄙，士庶盜竊。求例時，此月者，桓行惡不能誅，反從求之，故獨月。○共費，音恭；下芳味反。行，下孟反，下「行惡」同。）"
      },
      {
        "index": 87,
        "text": "疏「何以書」至「禮也」。○解云：隱三年「武氏子來求賻」之下，傳云「何以書？譏。何譏爾？喪事無求，求賻非禮也」。然則彼已有傳，而重發之者，正以彼云「喪事無求」，恐此吉時得求，故明之。○注「諸侯」至「盜竊」。○解云：相對為優劣之稱也。○注「求例時」。○解云：隱三年「秋，武氏子求賻」，文九年「春，毛伯來求金」之屬是也。\n三月，乙未，天王崩。（桓王也。）\n夏，四月，己巳，葬齊僖公。（當時而日者，背殯伐鄭，危之。）"
      },
      {
        "index": 88,
        "text": "疏注「當時」至「危之」。○解云：去年十二月齊侯卒，至今年四月，是為當時隱三年傳云「當時而不日，正也；當時而日，危不得葬」。今此書日，故曰危也。其背殯伐鄭者，即去年冬十二月「宋人以齊人」已下「伐鄭」是。"
      },
      {
        "index": 89,
        "text": "五月，鄭伯突出奔蔡。突何以名？（據衛侯出奔楚不名。不連爵問之者，並問。上已名，今復名，故使文相顧。○復，扶又反，下注「故復」，及傳文「復入」並注下「不復」皆同。）"
      },
      {
        "index": 90,
        "text": "疏注「據衛」至「不名」。○解云：在僖二十八年夏。○注「不連」至「並問」。○解云：正以下十六年傳云「衛侯朔何以名」，哀八年傳云「曹伯陽何以名」，故決之。○注「上巳」至「相顧」。○解云：欲言十一年已書名，故言復也。"
      },
      {
        "index": 91,
        "text": "奪正也。（明祭仲得出之，故復於此名，著其奪正，不以失眾錄也。月者，大國奔例月，重乖離之禍，小國例時。）"
      },
      {
        "index": 92,
        "text": "疏注「著其」至「錄也」。○解云：決襄十四年夏四月，「己未，衛侯衎出奔齊」之屬，書其名者，為失眾錄之故也。○注「月者」至「之禍」。○解云：下十六年十一月，「衛侯朔出奔齊」，及此書五月之屬皆是。○注「小國例時」。○解云：昭三年冬，「北燕伯款出奔齊」之屬是也。\n鄭世子忽復歸於鄭。其稱世子何？（據上出奔不稱世子。）\n疏注「據上」至「世子」。○解云：上十一年「鄭忽出奔衛」是也。"
      },
      {
        "index": 93,
        "text": "復正也。（欲言鄭忽，則嫌其出奔還入，與當國同文，反更成上鄭忽為當國，故使稱世子明復正，以效祭仲之權，亦所以解上非當國也。）"
      },
      {
        "index": 94,
        "text": "疏注「欲言」至「復正」。○解云：莊九年夏，「齊小白入幹齊」，傳云「曷為以國氏？當國也」者是也。○注「以效祭仲之權」。○解云：即上十一年傳云「而忽可故反」是也。"
      },
      {
        "index": 95,
        "text": "曷為或言歸，或言復歸？復歸者，出惡，歸無惡；復入者，出無惡，入有惡。入者，出入惡；歸者，出入無惡。（皆於還入乃別之者，入國犯命，禍重也。忽未成君出奔，不應絕。出惡者，不如死之榮也。入無惡者，出不應絕，則還入不應盜國。○別，彼列反。）"
      },
      {
        "index": 96,
        "text": "疏「曷為或言歸」。○解云：僖三十年「衛侯鄭歸於衛」之屬是。○「或言復歸」。○解云：此經是也。○「復入者」至「有惡」。○解云：襄二十三年「晉欒盈復入於晉」之屬是也。○「入者，出入惡」。○解云：下文「許叔入於許」，「鄭伯突入於櫟」之屬是也。\n許叔入於許。（稱叔者，春秋前失爵，在字例也。入者，出入惡，明當誅也。不書出時者，略小國。）"
      },
      {
        "index": 97,
        "text": "疏注「稱叔」至「字例」。○解云：正以莊十六年「同盟於幽」，經書許男故也。○注「不書」至「小國」。○解云：正以上文忽與突出入並書故。"
      },
      {
        "index": 98,
        "text": "公會齊侯於鄗。（○鄗，戶老反，又火各反，《左傳》作「艾」，《穀梁》作「蒿」。）邾婁人、牟人、葛人來朝。皆何以稱人？（據言朝也。）\n疏注「據言朝也」。○解云：正以隱十一年傳云「諸侯來曰朝」。\n夷狄之也。（桓公行惡，而三人俱朝事之。三人為眾，眾足責，故夷狄之。）"
      },
      {
        "index": 99,
        "text": "秋，九月，鄭伯突入於櫟。櫟者何？鄭之邑。曷為不言入於鄭？（據齊陽生立陳乞家，言入於齊。○櫟，力狄反，一音匹沃反。）"
      },
      {
        "index": 100,
        "text": "疏「櫟者何」。○解云：欲言國都，不言鄭；欲言入於鄭，復言櫟邑，故執不知問。○注「據齊」至「於齊」。○解云：在哀六年。彼傳云「景公死而舍立，陳乞迎陽生於諸其家」，「諸大夫不得巳，皆逡巡北面，再拜稽首而君之爾」。然則陽生實入於陳乞家，而言入於齊。今突入於櫟，而不言於鄭，故難之。"
      },
      {
        "index": 101,
        "text": "末言爾。（末者，淺也。解不言入國意。）曷為末言爾？（據俱篡也。）祭仲亡矣。（亡，死亡也。祭仲亡則鄭國易得，故明入邑則忽危矣，不須乃入國也，所以效君必死，國必亡矣。○易，以豉反。）然則曷為不言忽之出奔？（據上言出奔也。）言忽為君之微也。祭仲存則存矣，祭仲亡則亡矣。（言忽微弱甚於鴻毛，僅若匹夫之出耳，故不復錄，皆所以終祭仲之言，解不虛設危險之嫌。）"
      },
      {
        "index": 102,
        "text": "疏注「皆所」至「之言」。解云：上云祭仲亡則亡矣者，所以效十一年「君必死，國必亡」之文。今此傳云「言忽為君之微也」已下者，可以終十一年「國可以存易亡」之文，故言皆所以終祭仲之言也。十一年雖不出祭仲之口，但傳家為祭仲而為此辭，故得云祭仲之言也。○注「解不」至「之嫌」。○解云：權者，危險之事，祭仲比來欲為君存國，非徒然也。但國內凡人嫌其虛設，故作經傳以解之，故曰解不虛設危險之嫌。"
      },
      {
        "index": 103,
        "text": "冬，十有一月，公會齊侯、宋公、衛侯、陳侯於侈，伐鄭。（月者，善諸侯征突，善錄義兵也。不舉伐為重者，用兵重於會，嫌月為桓伐有危舉，不為義兵錄，故復錄會。○侈，昌氏反，二傳作「袲」。為桓，於偽反，下同。）\n疏注「月者」至「錄會」。○解云：正以隱七年「秋，公伐邾婁」之屬，則言征伐例時，而此書月，故決之。\n桓公十有六年\n十有六年，春，正月，公會宋公、蔡侯、衛侯於曹。\n夏，四月，公會宋公、衛侯、陳侯、蔡侯伐鄭。"
      },
      {
        "index": 104,
        "text": "秋，七月，公至自伐鄭。（致者，善桓公能疾惡同類，比與諸侯行義兵伐鄭。致例時，此月者，善其比與善行義，故以致，復加月也。○復，扶又反。）"
      },
      {
        "index": 105,
        "text": "疏注「致者」至「伐鄭」。○解云：桓是篡賊，動作有危，今能疾篡脫危而至，故致之。○注「致例時」。○解云：即上二年「冬，公至自唐」之屬是。\n冬，城向。（○向，式亮反。）\n十有一月，衛侯朔出奔齊。衛侯朔何以名？（據衛侯出奔楚不名。）"
      },
      {
        "index": 106,
        "text": "疏「衛侯朔何以名」。○解云：嫌問出奔之屬何以名，故復連句問之。○注「據衛」至「不名」。○解云：在僖二十八年。"
      },
      {
        "index": 107,
        "text": "絕。曷為絕之？（據俱奔也。）得罪於天子也。其得罪於天子奈何？見使守衛朔，（朔，十二月朔政事也。月所以朝廟告朔是也。）而不能使衛小眾。（時天子使發小眾，不能使行。）越在岱陰齊，（越，猶走也。岱，岱宗，泰山也。山北曰陰。先言岱陰，後言齊者，明名山大澤不以封諸侯，以為天地自然之利，非人力所能加，故當與百姓共之。傳著朔在岱陰者，明天子當及是時未能交連五國之兵早誅之。）\n疏注「明天子」至「誅之」。○解云：其五國者，莊五年「冬，公會齊人、宋人、陳人、蔡人伐衛」是。"
      },
      {
        "index": 108,
        "text": "屬負茲舍，不即罪爾。（屬，讬也。天子有疾稱不豫，諸侯稱負茲，大夫稱犬馬，士稱負薪。舍，止也。讬疾止不就罪。○屬負茲，音燭，注同。屬，讬也。諸侯有疾稱負茲，言朔讬有疾。）"
      },
      {
        "index": 109,
        "text": "疏注「天子」至「負薪」者。○解云：皆漢禮之名。豫，詁為樂。諸侯言負茲者，謂負事繁多，故致疾。大夫言犬馬者，代人勞苦，行役遠方，故致疾。士稱負薪者，祿薄不足代耕，故致疾。\n桓公十有七年\n十有七年，春，正月，丙辰，公會齊侯、紀侯盟於黃。"
      },
      {
        "index": 110,
        "text": "二月，丙午，公及邾婁儀父盟於趡。（本失爵在名例，中朝桓公稱人。今此不名者，蓋以為儀父最先與隱公盟，明元功之臣，有誅而無絕。○趡，翠癸反。）"
      },
      {
        "index": 111,
        "text": "疏注「本失」至「在名例」。○解云：正以隱元年得褒，乃書字故也。○注「中朝」至「名者」。○解云：即上十五年「邾婁人、牟人、葛人來朝」是。○注「蓋以」至「之臣」。○解云：隱元年「公及邾婁儀父盟於昧」是也。○注「有誅而無絕」。○解云：有誅者，十五年稱人，是責之。無絕者，今還其字，無絕其功故也。"
      },
      {
        "index": 112,
        "text": "五月，丙午，及齊師戰於奚。（夏者，陽也。月者，陰也。去夏者，明夫人不係於公也。此戰蓋由桓公曰「同非吾子」云爾。○去，起呂反，下同。）"
      },
      {
        "index": 113,
        "text": "疏注「此戰」至「云爾」。○解云：莊元年傳云「公曰『同非吾子』」是。然則夫人薑氏三年至魯，六年九月莊公乃生，桓公何云同非吾子？蓋夫人譖之也。或云蓋在齊之日已共私通，魯侯知之，悼恨之言耳。\n六月，丁丑，蔡侯封人卒。"
      },
      {
        "index": 114,
        "text": "秋，八月，蔡季自陳歸於蔡。（稱字者，蔡侯封人無子，季次當立，封人欲立獻舞而疾害季，季辟之陳。封人死，歸反奔喪，思慕三年，卒無怨心，故賢而字之。出奔不書者，方以起季奔喪歸，故使若非出奔歸。不稱弟者，見季不受父兄之尊，起宜為天子大夫。天子大夫不得與諸侯親通，故魯季子、紀季皆去其氏，唯卒以恩錄親，季友、叔卒是也。）"
      },
      {
        "index": 115,
        "text": "疏注「魯季」至「其氏」。○解云：即閔元年「季子來歸」，莊三年「紀季以酅入於齊」是也。○「唯卒」至「是也」。○解云：即僖十六年「公子季友卒」，宣十七年「公弟叔卒」是也。"
      },
      {
        "index": 116,
        "text": "癸巳，葬蔡桓侯。（稱侯者，亦奪臣子辭也。有賢弟而不能任用，反疾害之而立獻舞，國幾並於蠻荊，故賢季抑桓稱侯，所以起其事。○幾，音祁。並，必政反，又如字。）\n疏注「稱侯」至「其事」。○解云：正以諸侯之葬皆稱公，故決之。及宋人、衛人伐邾婁。"
      },
      {
        "index": 117,
        "text": "冬，十月，朔，日有食之。（是後夫人譖公，為齊侯所誘殺。去日者，著桓行惡，故深為內懼其將見殺無日。○行，下孟反。為，於偽反。）"
      },
      {
        "index": 118,
        "text": "疏注「去日」至「無日」。○解云：若以隱三年傳言之，即某月某日朔日有食之者，食正朔。若言某月某日日有食之者，謂二日食也。若言某月日有食之者，謂食在晦也。今此言朔而不書日，故此解之。\n桓公十有八年"
      },
      {
        "index": 119,
        "text": "十有八年，春，王正月，公會齊侯於濼。（○濼，郎沃反，又音洛，《說文》云匹沃反。）公夫人薑氏遂如齊。公何以不言及夫人？（據公及夫人會齊侯於陽穀。）\n疏注「據公」至「陽穀」。○解云：在僖十一年。夫人外也。（若言夫人，巳為公所絕外也。）\n疏注「若言」至「外也」。○解云：欲言不假言及，是外之意。"
      },
      {
        "index": 120,
        "text": "夫人外者何？內辭也。（內為公諱辭。○為，於偽反。）其實夫人外公也。（時夫人淫於齊侯而譖公，故云爾。言遂者，起夫人本與公出會齊侯於濼，故得並言遂如齊。不書夫人會，書夫人遂者，明遂在夫人。齊侯誘公使遂如齊，以夫人譖公故。○譖公，側鴆反，下同。）"
      },
      {
        "index": 121,
        "text": "夏，四月，丙子，公薨於齊。（不書齊誘殺公者，深諱恥也。地者，在外為大國所殺，於國尤危。國重，故不暇隱也。）"
      },
      {
        "index": 122,
        "text": "疏注「不書」至「恥也」。解云：如此注者，正決昭十一年「楚子虔誘蔡侯般殺之於申」之文也。○注「地者」至「隱也」。○解云：魯侯被殺，例不舉地，故隱公、閔公直言薨而已。今此言齊，故如此解。"
      },
      {
        "index": 123,
        "text": "丁酉，公之喪至自齊。（凡公薨外致日者，危痛之。外多窮厄伐喪，內多乘便而起，不可不戒慎。加之者，喪者死之通辭也，本以別死生，不以明貴賤，非配公之稱，故加之以絕。○便，婢麵反。別，彼列反。稱，尺證反。）\n疏注「凡公」至「痛之」。○即此及定元年「夏，六月，癸亥公之喪至自乾侯」之屬是也。秋，七月。"
      },
      {
        "index": 124,
        "text": "冬，十有二月，已醜，葬我君桓公。賊未討，何以書葬？（據隱公也。）讎在外也。讎在外，則何以書葬？（據俱讎也。）君子辭也。（時齊強魯弱，不可立得報，故君子量力，且假使書葬。於可復讎而不復，乃責之，諱與齊狩是也。桓者，諡。禮，生有爵，死有諡，所以勸善懲惡也。禮，諸侯薨，天子諡之。卿大夫受諡於君，唯天子稱天以誄之。蓋以為祖祭乃諡，可酉公之喪至自齊；丁巳葬我君定公，雨不克葬，戊午日下昃乃克葬是也。以公配諡者，終有臣子之辭。上葬日者，起生者之事也，且明王者當遣使者與諸侯共會之。加我君者，錄內也，猶君薨地也。○懲，直升反。使，所吏反。）"
      },
      {
        "index": 125,
        "text": "疏注「諱與齊狩是也」。○解云：莊四年「冬，公及齊人狩於郜。公曷為與微者狩？齊侯也。齊侯則其稱人何？諱與讎狩」是也。○注「禮諸」至「誄之」。解云：即《曾子問》曰「賤不誄貴，幼不誄長，禮也」，鄭注云「誄，累也。累列生時行跡，讀之以作諡。諡當由尊者成」；又云「唯天子稱天以誄之」，注云「以其無尊焉」；又云「諸侯相累，非禮也」是也。○「蓋以」至「是也」。 ○解云：所以知祖祭乃諡者，正以公之喪至自齊，未有諡。丁巳葬我君定公，欲葬遇雨不得葬。經書定公，故知宜是作祖祭時為之也。《禮記·檀弓下》篇云：「公叔文子卒，其子戍請諡於君云：『日月有時，將葬矣。請所以《易》其名者。』」義亦通於此。○注「上葬」至「地也」。○解云：考諸古本，皆無「上」字，衍文。隱三年傳「過時而日，隱之」，注云「隱痛賢君不得以時葬，『丁亥，葬齊桓公』是也」。然則此君四月薨，至於今十二月，亦是過時而日者，亦是痛其賢君不得以時葬，非其辭貞，故曰起生者之事，言其非為臣子矣。或者上葬為此上文之葬，若昭三年「葬滕成公」之下，注云「月者，襄公上葬，諸侯莫肯加禮，獨滕子來會葬，故恩錄之」之類也。"
      }
    ]
  }
}