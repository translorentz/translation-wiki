{
  "chapterNumber": 4,
  "title": "卷三·釋訓、釋親",
  "sourceContent": {
    "paragraphs": [
      {
        "index": 1,
        "text": "卷三·釋言第二"
      },
      {
        "index": 2,
        "text": "疏釋曰：《說文》曰：「直言曰言。」仲尼曰：「言以足志。」介之推曰：「言，身之文也。」然則言者發於志而形於聲，所以文章於身者也。《論語》曰：「《詩》三百，一言以蔽之，曰：思無邪。」《左傳》趙簡子稱子太叔「遺我以九言」，皆以一句為一言也。《漢書》東方朔云「十六學《詩》、《書》，誦二十二萬言」，則以一字為一言也。雖一句一字有異，要以今古方國殊別，學者莫能通，是以《方言》云：「皆古今語也，初別國不相往來之言也。」今或同，而舊書雅記、故俗語不失其方，而後人不知，故為之作釋也，是曰「釋言」。\n殷、齊，中也。\n（《書》曰：「以殷仲春。」《釋地》曰：「巨齊州以南。」）"
      },
      {
        "index": 3,
        "text": "疏「殷、齊，中也」。○釋曰：殷、齊皆謂正中也。注「《書》曰：以殷仲春」者，《堯典》文。案彼云：「日中星鳥，以殷仲春。」孔安國以殷為正，中、正義同故也。云「《釋地》曰：巨齊州以南」者，彼注云：「巨，去也。齊，中也。」謂中州為齊州，是齊得為中也。\n斯、誃，離也。\n（齊、陳曰斯。誃，見《詩》。○誃音侈。）"
      },
      {
        "index": 4,
        "text": "疏「斯、誃，離也」。○釋曰：斯，析。誃，張。皆分離也。孫炎曰：「斯，析之離。」郭云「齊、陳曰斯」者，《方言》文。《陳風·墓門》云：「斧以斯之。」是也。云「誃，見《詩》者，《小雅·巷伯》云：「哆兮侈兮，成是南箕。」鄭箋云：「因箕星之哆而又侈大之。」是也。誃、侈音義同。\n謖、興，起也。\n（《禮記》曰：「屍謖。」○謖，所六切。）\n疏「謖、興，起也」。○釋曰：謖、興皆作起也。注「《禮記》曰：屍謖」者，《祭統》文也。\n還、復，返也。\n（○還音旋。）\n疏「還、復，返也」。○釋曰：皆回返也。《春秋》書師還，又曰「至河乃復」之類是也。\n宣、徇，徧也。\n（皆周徧也。○徇，辭峻切。）"
      },
      {
        "index": 5,
        "text": "疏「宣、徇，徧也」。○釋曰：皆周徧也。《大雅·江漢》云：「來旬來宣。」毛傳云：「旬，徧。」鄭箋云：「宣，徧。」是皆為周徧也。徇、旬音義同。\n馹、遽，傳也。\n（皆傳車驛馬之名。○馹音日。傳，張戀切。）"
      },
      {
        "index": 6,
        "text": "疏「馹、遽，傳也」。○釋曰：皆傳車驛馬之名。文十六年《左傳》曰：「楚子乘馹會師於臨品。」又僖三十三年云：「使遽告於鄭。」又成五年曰：「晉侯以傳召伯宗。」是皆謂今驛也。\n蒙、荒，奄也。\n（奄，奄覆也。皆見《詩》。）"
      },
      {
        "index": 7,
        "text": "疏「蒙、荒，奄也」。○釋曰：皆謂奄覆。《唐風》云：「葛生蒙楚。」孫炎曰：「荒大之奄。」《周南》云：「葛藟荒之。」故郭云「皆見《詩》」。\n告、謁，請也。\n（皆求請也。○告音穀。）"
      },
      {
        "index": 8,
        "text": "疏「告、謁，請也」。○釋曰：皆謂求請也。成二年《左傳》曰：郤克對齊侯曰：「晉與魯、衛，兄弟也。來告曰：『大國朝夕釋憾於敝邑之地。』」《詩》敘云：「無險詖私謁之心。」\n肅、噰，聲也。\n（《詩》曰：「肅噰和鳴。」）\n疏「肅、噰，聲也」。○釋曰：和樂聲也。注「《詩》曰：肅噰和鳴」者，《周頌·有聲》文也。\n格、懷，來也。\n（《書》曰：「格，爾眾庶。」懷，見《詩》。）"
      },
      {
        "index": 9,
        "text": "疏「格、懷，來也」。○釋曰：謂招來也。注「《書》曰：格，爾眾庶」者，《商書·湯誓》文也。云「懷，見《詩》」者，《周頌·時邁》云：「懷柔百神。」\n畛、厎，致也。\n（皆見《詩傳》。）"
      },
      {
        "index": 10,
        "text": "疏「畛、厎，致也」。○釋曰：《曲禮》曰：「畛於鬼神。」昭元年《左傳》：「叔向曰：厎祿以德。」《周頌·武》篇云：「耆定爾功。」毛傳曰：「耆，致也。」王肅云：「致定其大功。」謂誅紂定天下。是毛讀耆為厎，故注云「見《詩傳》」。\n恀、怙，恃也。\n（今江東呼母為恀，音是。）"
      },
      {
        "index": 11,
        "text": "疏「恀、怙，恃也」。○釋曰：皆依恃也。郭云：「今江東呼母為恀。」《小雅·蓼莪》云：「無父何怙，無母何恃。」是也。\n律、遹，述也。\n（皆敘述也，方俗語耳。）"
      },
      {
        "index": 12,
        "text": "疏「律、遹，述也」。○釋曰：皆敘述也，方俗語異耳。律管所以述氣。遹者，述行之也。《大雅·文王有聲》云「遹駿有聲」之類是也。\n俞，然也。\n（《禮記》曰：「男唯女俞。」者，應也，亦為然。○音答。）\n疏「俞，然也」。○釋曰：皆然應也。「《禮記》曰：男唯女俞」者，《內則》文也。，古答字，故為應也。\n豫、臚，敘也。\n（皆陳敘也。）"
      },
      {
        "index": 13,
        "text": "疏「豫、臚，敘也」。○釋曰：皆陳敘也。事豫備者，亦有敘也。《漢書》云：「典客，秦官，大初元年更名大鴻臚。」韋昭曰：「鴻，大也。臚，陳敘也。以禮大陳敘賓客也。」又《莊子》云：「大儒臚傳。」是也。\n庶幾，尚也。\n（《詩》曰：「不尚息焉。」）"
      },
      {
        "index": 14,
        "text": "疏「庶幾，尚也」。○釋曰：尚謂心所希望也。注「《詩》曰：不尚息焉」者，《小雅·菀柳》篇文也。鄭箋云：「尚，庶幾也。」以心所念尚即是庶幾，義相反覆，故引之。\n觀、指，示也。\n（《國語》曰：「且觀之兵。」）"
      },
      {
        "index": 15,
        "text": "疏「觀、指，示也」。○釋曰：示謂呈見於人也。注「《國語》曰：且觀之兵」者，案《周語》：穆三將征犬戎，祭公謀父諫曰：「不可！先王耀德不觀兵。．．．．．．犬戎氏以其職來王，天子曰：『予必以不享征之，且觀之兵。』無乃廢先王之訓而王幾頓乎！」是也。《論語》曰：「指其掌。」謂舉當以示人也。\n若、惠，順也。\n（《詩》曰：「惠然肯來。」）"
      },
      {
        "index": 16,
        "text": "疏「若、惠，順也」。○釋曰：「順，不逆也。」《書》「曰若稽古」，謂順考古道也。《詩·邶風·終風》云：「惠然肯然。」言有順心然後可來是也。\n敖、無，傲也。\n（《禮記》曰：「無無，無敖。」傲，慢也。○傲，五報切。無，好吾切。）"
      },
      {
        "index": 17,
        "text": "疏「敖、無，傲也」。○釋曰：皆謂傲慢。《周頌·絲衣》云：「不吳不敖。」注「《禮記》曰：無無無敖」者，《投壺》文也。案彼云：「魯令弟子辭曰：『毌無，毌敖，毌偝立，毌逾言。偝立、逾言有常爵。』」是也。\n幼、鞠，稚也。\n（《書》曰：「不念鞠子哀。」）"
      },
      {
        "index": 18,
        "text": "疏「幼、鞠，稚也」。○釋曰：《方言》云：「稚，年小也。」《曲禮》曰：「幼子常視無誑。」《書》曰：「兄亦不念鞠子哀。」是皆謂年小也。「《書》曰」者，《周書·康誥》文也。\n逸、愆，過也。\n（書曰：「汝則有逸罰。」○諐音懋。）"
      },
      {
        "index": 19,
        "text": "疏「逸、愆，過也」。○釋曰：皆謂咎過也。注云「《書》曰：汝則有逸罰」者，案《商書·盤庚》云：「惟予一人有佚罰。」《費誓》云：「汝則有常刑。」無云「汝則有逸罰」者，師讀不同故也。或者其在今文乎？愆者，《左傳》曰「禮義不愆」之類是也。\n疑、休，戾也。\n（戾，止也。疑者亦止。）"
      },
      {
        "index": 20,
        "text": "疏「疑、休，戾也」。○釋曰：戾，止也。《書》曰：「疑謀勿成。」《月令》云：「百工休是。」疑、休皆為止也。\n疾、齊，壯也。\n（壯，壯事，謂速也。齊亦疾。）\n疏「疾、齊，壯也」。○釋曰：急疾、齊整皆於事敏速彊壯也。\n悈、褊，急也。\n（皆急狹。○悈，紀力切。褊，必淺切。）"
      },
      {
        "index": 21,
        "text": "疏「悈、褊，急也」。○釋曰：悈與亟同。《大雅·靈台》云：「經始勿亟。」《文王有聲》云：「匪棘其欲。」《禮記》引此詩作「匪革其猶」。革亦急也。悈、亟、棘、革，字雖異，音義同。《魏風·葛屨》云：「維是褊心。」又《廣雅》云：「悈，謹也。」褊，狹陋也。是皆急狹也。\n貿、賈，市也。\n（《詩》曰：「抱布貿絲。」○賈音古。）"
      },
      {
        "index": 22,
        "text": "疏「貿、賈，市也」。○釋曰：謂市買賣物也。注「《詩》曰：抱布貿絲」者，《衛風·氓》篇文也。《大雅·瞻卬》云「如賈三倍」也。\n厞、陋，隱也。\n（《禮記》曰：「厞用席。」《書》曰：「揚側陋。」○厞，符佛切。）"
      },
      {
        "index": 23,
        "text": "疏「厞、陋，隱也」。○釋曰：皆幽隱也。注「《禮記》曰：厞用席」者，案《有司徹》云：「有司官徹饋，饌於室中西北隅，南面，如饋之設，右幾，厞用席。」是也。云《禮記》者，誤也。云「《書》曰：揚側陋」者，《堯典》文也。\n遏、遾，逮也。\n（東齊曰遏，北燕曰遾，皆相及逮。○遾音誓。）\n疏「遏、遾，逮也」。○釋曰：逮謂相及也。注「東齊曰遏，北燕曰遾」者，《方言》文也。\n征、邁，行也。\n（《詩》曰：「王於出征。」邁亦行。）"
      },
      {
        "index": 24,
        "text": "疏「征、邁，行也」。○釋曰：皆出行也。注「《詩》曰：王於出征」者，《小雅·六月》文也。云「邁亦行」者，《詩》云：「周王於邁。」是也。\n圮、敗，覆也。\n（謂毀覆。○圮，彼美反。）\n疏「圮、敗，覆也」。○釋曰：圮毀、敗壞皆傾覆也。《書》曰：「祖乙圮於耿。」\n薦、原，再也。\n（《易》曰：「水薦至。」今呼重蠶為𧔞。○薦音賤。）"
      },
      {
        "index": 25,
        "text": "疏「薦、原，再也」。○釋曰：皆重再也。孫炎云：「薦，草生之再也。」郭云「《易》曰：水薦至」者，《周易·坎卦》象辭也。云「今呼重蠶為𧔞」者，《周禮·夏官·馬質》云「禁原蠶」者是也。\n撫、敉，撫也。\n（撫，愛撫也。敉義見《書》。○撫音武。）"
      },
      {
        "index": 26,
        "text": "疏「撫、敉，撫也」。○釋曰：皆憐撫也。《方言》云：「宋衛邠陶之間謂愛曰撫。」故注云：「撫，愛撫也。」云「敉義見《書》」者，《大誥》云「予翼以於敉寧武圖功」之類是也。\n臞、脙，瘠也。\n（齊人謂瘠瘦為脙。○臞音衢。脙音求。）"
      },
      {
        "index": 27,
        "text": "疏「臞、脙，瘠也」。○釋曰：皆瘦瘠也。鄭玄《周禮注》云：「瘦，臞。腐，敗。」郭云：「齊人謂瘠瘦為脙。」\n桄、熲，充也。\n（皆充盛也。○熲，俱永反。）"
      },
      {
        "index": 28,
        "text": "疏「桄、熲，充也」。○釋曰：孫叔然本恍作光。《書》云：「光被四表。」《說文》云熲是火光也。是皆充盛也。\n屢、匿，亟也。\n（親匿者亦數，亟亦數也。○亟，虛記切。）"
      },
      {
        "index": 29,
        "text": "疏「屢、匿，亟也」。○釋曰：亟猶數也。《詩·頌》曰：「屢豐年。」《左傳》曰：「諸夏親匿。」親匿者，恩信必數。故注云：「親匿者亦數。」\n靡、罔，無也。\n疏「靡、罔，無也」。○釋曰：無，不有也。《詩》云：「靡神不舉。」《書》曰：「罔有攸赦。」皆是。\n爽，差也。爽，忒也。\n（皆謂用心差錯，不專一。○差，初加切。）"
      },
      {
        "index": 30,
        "text": "疏「爽，差也。爽，忒也」。○釋曰：廣異言也。爽謂差錯，又為忒變。孫炎曰：「忒，變雜不一。」郭云：「皆謂用心差錯，不專一。」《詩·衛風》云：「女也不爽。」《大雅·瞻卬》云：「鞫人忮忒。」\n佴，貳也。\n（佴次為副貳。○佴，而志切。）\n疏「佴，貳也」。○釋曰：佴，次也。次即副貳之義。\n劑、翦，齊也。\n（南方人呼翦刀為劑刀。○劑，即隨切。）"
      },
      {
        "index": 31,
        "text": "疏「劑、翦，齊也」。○釋曰：皆為齊截也。郭云：「南方人呼翦刀為劑刀。」《釋器》：「金鏃、翦羽謂之鏃。」\n饙、餾，稔也。\n（今呼{攸食}飯為饙，饙熟為餾。○饙音分。餾，力又切。）"
      },
      {
        "index": 32,
        "text": "疏「饙、餾，稔也」。○釋曰：稔，熟也。孫炎曰：「蒸之曰饙，均之曰餾。」郭云：「今呼{攸食}飯為饙，饙熟為餾。」《說文》云：「饙，一蒸米也」。「餾，飯氣流也。」然則蒸米謂之饙，饙必餾而熟之。故言「饙、餾，稔也」。《大雅·泂酌》云：「可以餴饎。」饙、餴音義同。\n媵、將，送也。\n（《左傳》曰：「以媵秦穆姬。」《詩》曰：「遠於將之。」○媵，以正切。）"
      },
      {
        "index": 33,
        "text": "疏「媵、將，送也」。○釋曰：皆謂送行也。孫炎曰：「將行之送也。」注云「《左傳》曰：以媵秦穆姬」者，案僖五年晉「執虞公及其大夫並伯，以媵秦穆姬」。杜注云：「秦穆姬，晉獻公女。送女曰媵，以屈辱之。」云「《詩》曰：遠於將之」者，《邶風·燕燕》衛莊薑送歸妾之詩也。\n作、造，為也。\n疏「作、造，為也」。○釋曰：謂營為也。皆見《鄭風·緇衣》篇。\n餥、餱，食也。\n（《方言》云：「陳楚之間相呼食為餥。」○餥音非。）"
      },
      {
        "index": 34,
        "text": "疏「餥、餱，食也」。○釋曰：皆飯食也。注「《方言》云：陳楚之間相呼食為餥」者，案彼云：「餥、飵，食也。陳楚之內相謁而食麥饘謂之餥，楚曰飰。凡陳楚之郊、南楚之外相謁而餮或曰飰，或曰䬯。秦魯之際河陰之間曰饣急（惡恨切）䭓（五恨切）。此真秦語也。」《大雅·公劉》云：「乃裹餱糧。」\n鞫、究，窮也。\n（皆窮盡也。見《詩》。）"
      },
      {
        "index": 35,
        "text": "疏「鞫、究，窮也」。○釋曰：皆窮盡也。《大雅·雲漢》云：「鞫哉庶正。」《小雅·節南山》云：「以究王訩。」\n滷、矜、鹹，苦也。\n（滷，苦地也。可偒憐者亦辛苦。苦即大鹹。）"
      },
      {
        "index": 36,
        "text": "疏「滷、矜、鹹，苦也」。○釋曰：郭云「滷，苦地也」者，謂斥滷可煮鹽者。《左傳》曰：「表淳鹵。」云「可偒憐者亦辛苦」者，《小雅·鴻雁》云：「爰及偒人。」鄭箋云：「可憐之人謂貧窮者，是辛苦之人也。」云「苦即大鹹」者，釋經之咸也。咸殊極必苦，故以咸為苦也。\n幹、流，求也。\n（詩曰：「左右流之。」）"
      },
      {
        "index": 37,
        "text": "疏「幹、流，求也」。○釋曰：皆求取也。《論語》云：「子張學幹祿。」注「《詩》曰：左右流之」，《周南·關雎》文也。\n流，覃也。覃，延也。\n（皆謂蔓延相被及。）"
      },
      {
        "index": 38,
        "text": "疏「流，覃也。覃，延也」。○釋曰：轉相解也。皆謂蔓延相被及，水之流必相延及。《詩·周南》云：「葛之覃兮。」\n佻，偷也。\n（謂苟且。○佻音挑。）"
      },
      {
        "index": 39,
        "text": "疏「佻，偷也」。○釋曰：《小雅·鹿鳴》云：「視民不恌。」是也。李巡曰：「佻，偷薄之偷。」郭云：「謂苟且。」《左傳》趙孟曰：「吾儕偷食，朝不謀夕，何其長也。」杜注云：「言欲苟免目前，不能念長久。」是謂偷為苟且也。\n潛，深也。潛、深，測也。\n（測亦水深之別名。）"
      },
      {
        "index": 40,
        "text": "疏「潛，深也。潛、深，測也」。○釋曰：轉相解也。《詩》曰：「潛雖伏矣。」是深矣。潛、深又為測。郭云：「測亦水深之別名。」\n穀、鞠，生也。\n（《詩》曰：「穀則異室。」）"
      },
      {
        "index": 41,
        "text": "疏「穀、鞠，生也」。○釋曰：皆生活也。注「《詩》曰：穀則異室」者，《王風·大車》篇文也。《小雅·蓼莪》云：「母兮鞠我。」\n啜，茹也。\n（啜者，拾食。○茹，如庶切。）"
      },
      {
        "index": 42,
        "text": "疏「啜，茹也。」○釋曰：《說文》云：「啜，嘗也。」郭云：「啜者，拾食。」《禮記·檀弓》云：「啜菽飲水。」《大雅·蒸民》云：「柔則茹之。」《方言》云：「茹，食也。吳越凡貪飲食者謂之茹。」\n茹、虞，度也。\n（皆測度也。《詩》曰：「不可以茹。」○度音鐸。）"
      },
      {
        "index": 43,
        "text": "疏「茹、虞，度也」。○釋曰：皆謂測度也。注「《詩》曰：不可以茹」者，《邶·柏舟》文也。《左傳》曰：「備豫不虞。」\n試、式，用也。\n（皆見《詩》、《書》。）"
      },
      {
        "index": 44,
        "text": "疏「試、式，用也」。○釋曰：皆任用也。注「皆見《詩》、《書》者，《小雅·大東》云：「百僚是試。」《雨無正》云：「庶曰式臧。」《商書·盤庚》云「今予將試以汝遷」，又云「式敷民德」之類是也。\n誥、誓，謹也。\n（皆所以約勤謹戒眾。）"
      },
      {
        "index": 45,
        "text": "疏「誥、誓，謹也」。○釋曰：皆謹敕也。以大義諭眾謂之誥。集將士而戒之曰誓。《尚書》誥、誓之篇是也。故郭云：「皆所以約勤謹戒眾也。」\n競、逐，彊也。\n（皆自勉彊。○彊，巨丈反。）\n疏「競、逐，彊也」。○釋曰：皆自勉彊也。《大雅·抑》篇云：「無競維人。」馳逐者亦彊梁也。\n禦、圉，禁也。\n（禁製。）"
      },
      {
        "index": 46,
        "text": "疏「禦、圉，禁也」。○釋曰：皆謂禁製。《小雅·棠棣》云：「外禦其務。」養馬曰圉，亦所以禁製。故皆為禁也。\n窒、薶，塞也。\n（謂塞孔穴。○窒，豬乙切。）"
      },
      {
        "index": 47,
        "text": "疏「窒、薶，塞也」。○釋曰：皆謂堙塞孔穴。《豳·七月》云：「穹窒熏鼠。」《大宗伯》云：「以貍沈祭山林川澤。」是其類也。\n黼、黻，彰也。\n（黼文如斧，黻文如兩已相背。○黼音甫。黻音弗。）"
      },
      {
        "index": 48,
        "text": "疏「黼、黻，彰也」。○釋曰：彰，明也。言文寀著明也。注「黼文如斧，黻文如兩已相背」者，《考工記》云：「白與黑謂之黼，黑與青謂之黻。」《釋器》云：「斧謂之黼。」蓋半白半黑，似斧刃白而身黑。黻謂以青黑線剌繡為兩已字相背。黼取能斷，黻取善惡相背。\n膺、身，親也。\n（謂躬親。）\n疏「膺、身，親也」。○釋曰：服膺、身先皆謂躬親也。\n愷悌，發也。\n（發，發行也。《詩》曰：「齊子愷悌。」）"
      },
      {
        "index": 49,
        "text": "疏「愷悌，發也」。○釋曰：謂發明而行也。注「《詩》曰：齊子愷悌」者，《齊風·載驅》篇文也。毛傳云：「言文薑於是樂易然。」鄭箋云：「此愷悌猶言發夕也。」豈，讀當為闓。弟，古文《尚書》以弟為圉。圉，明也。然則郭云「發，發行也」，是用鄭箋為說。\n髦士，官也。\n（取俊士，令居官。）"
      },
      {
        "index": 50,
        "text": "疏「髦士，官也」。○釋曰：下士髦俊也。士者，男子之人大號。言取俊士令居官也。《大雅·棫樸》云：「髦士攸宜。」是也。\n畯，農夫也。\n（今之嗇夫是也。○畯音俊。）"
      },
      {
        "index": 51,
        "text": "疏「畯，農夫也」。○釋曰：田畯，一曰農夫。孫炎曰：「農夫，田官也。」皆謂主田大夫也。《小雅·甫田》云：「田畯至喜。」鄭箋云：「田畯司嗇，今之嗇夫也。」此注云「今之嗇夫是也」。然則田畯，田官，在田司主稼穡，故謂之司嗇。漢及東晉亦有此官，謂之嗇夫。故鄭、郭皆云今之嗇夫也。\n蓋、割，裂也。\n（蓋，未詳。）\n疏「蓋、割，裂也」。○釋曰：割謂以刀裂之也。\n邕、支，載也。\n（皆方俗語，亦未詳。）"
      },
      {
        "index": 52,
        "text": "疏「邕、支，載也」。○釋曰：謝氏云：「邕，字又作擁。」釋云：「擁者，護之載。」郭云「皆方俗語，亦未詳」。\n諈諉，累也。\n（以事相屬累為諈諉。○諈，竹睡切。累，劣偽切。諉，女諈切。）\n疏「諈諉，累也」。○釋曰：謂相累及也。孫炎曰：「楚人曰諈，秦人曰諉。」郭云：「以事相屬累為諈諉。」\n漠、察，清也。\n（皆清明。）\n疏「漠、察，清也」。○釋曰：樊光云：「漠然，清貌。察，明也。」是皆清明也。\n庇、庥，蔭也。\n（今俗語呼樹蔭為庥。）"
      },
      {
        "index": 53,
        "text": "疏「庇、庥，蔭也」。○釋曰：舍人曰：「庇，蔽也。庥，依止也。」郭云：「今俗語呼樹蔭為庥。」又七年《左傳》云：「葛藟猶能庇其本根。」\n穀、履，祿也。\n（《書》曰：「既富方穀。」《詩》曰：「福履將之。」）"
      },
      {
        "index": 54,
        "text": "疏「穀、履，祿也」。○釋曰：皆福祿也。《孝經援神契》云：「祿者，錄也。取上所以敬錄接下，下所以敬錄事上。」注「《書》曰：既富方穀」者，《洪範》文。云「《詩》曰：福履將之」者，《周南·樛木》文也。\n履，禮也。\n（禮可以履行，見《易》。）"
      },
      {
        "index": 55,
        "text": "疏「履，禮也」。○釋曰：履又為禮也。注「禮可以履行，見《易》」者，《敘卦》云：「物畜然後有禮，故受之以履。」韓康伯云：「履者，禮也。」\n隱，占也。\n（隱度。）\n疏「隱，占也」。○釋曰：占者，視兆以知吉凶也。必先隱度，故曰「隱，占也」。\n逆，迎也。\n疏「逆，迎也」。○釋曰：謂迎迓。《周書·顧命》云：「逆子釗於南門之外。」\n憯，曾也。\n（發語辭。見《詩》。○憯音慘。）"
      },
      {
        "index": 56,
        "text": "疏「憯，曾也」。○釋曰：憯猶言曾也。曾，則也。皆發語辭。郭云「見《詩》」者，《小雅·節南山》云「憯莫懲嗟」、《衛風·河廣》云「曾不崇朝」之類是也。\n增，益也。\n（今江東通言增。）\n疏「增，益也」。○釋曰：謂饒益也。郭云：「今江東通言增。」\n窶，貧也。\n（謂貧陋。○窶求矩切）"
      },
      {
        "index": 57,
        "text": "疏「窶，貧也」。○釋曰：窶者，無禮也。貧者，無財也。由其無財以為禮。郭云：「謂貧陋。」《邶風·北門》云：「終窶且貧。」\n薆，隱也。\n（謂隱蔽。○薆音愛。）\n疏「薆，隱也」。○釋曰：薆鄣即隱蔽也。\n僾，唈也。\n（嗚唈短氣，皆見《詩》。○僾音愛。唈，烏合切。）"
      },
      {
        "index": 58,
        "text": "疏「僾，唈也」。○釋曰：孫炎曰：「心唈也。」郭云：「嗚唈短氣，皆見《詩》。」《大雅·桑柔》云：「亦孔之僾。」是也。\n基，經也。（基業所以自經營。）基，設也。\n（亦為造設。）"
      },
      {
        "index": 59,
        "text": "疏「基，經也。基，設也。」○釋曰：基，牆下土也。又詁為始作事，謀始必經綸也。郭云：「基業所以自經營。」又為造設。\n祺，祥也。（謂徵祥。）祺，吉也。（祥吉之先見。）"
      },
      {
        "index": 60,
        "text": "疏「祺，祥也。祺，吉也。」○釋曰：舍人曰：「祺福之祥，謂徵祥也。」祥即吉之先見者也，故又為吉。《大雅·行韋》云：「壽考維祺。」\n兆，域也。\n（謂塋界。）"
      },
      {
        "index": 61,
        "text": "疏「兆，域也」。○釋曰：謂塋墓界域也。《孝經》曰：「卜其宅兆。」《廣雅》云：「兆，葬地也。」《士喪禮》云：「筮宅，塚人營之。」鄭注云：「宅，葬居也。」然則筮得吉兆，經營之以為界域也。\n肇，敏也。\n（《書》曰：「肇牽車牛。」）\n疏「肇，敏也」。○釋曰：謂敏疾也。「《書》曰：肇牽車牛」者，《周書·酒誥》文也。\n挾，藏也。\n（今江東通言挾。○挾音葉。）"
      },
      {
        "index": 62,
        "text": "疏「挾，藏也」。○釋曰：謂隱藏物也。郭云：「今江東通言挾。」《史記》：「秦有挾書之律。」浹，徹也。（謂霑徹。○浹音接。）疏「浹，徹也」。○釋曰：言潤澤浹洽，相霑徹也。\n替，廢也。替，滅也。\n（亦為滅絕。）"
      },
      {
        "index": 63,
        "text": "疏「替，廢也。替，滅也」。○釋曰：替謂廢已也。《小雅·楚茨》云：「子子孫孫，勿替引之。」是也。替又為絕滅。\n速，徵也。徵，召也。\n（《易》曰：「不速之客。」）"
      },
      {
        "index": 64,
        "text": "疏「速，徵也。徵，召也」。○釋曰：轉相解也，皆謂呼召。注「《易》曰：不速之客」者，《需卦·上六》爻辭也。\n琛，寶也。\n（《詩》曰：「來獻其琛。」○琛，敷金切。）"
      },
      {
        "index": 65,
        "text": "疏「琛，寶也」。○釋曰：謂珍寶也。舍人曰：「美寶曰琛。」注「《詩》曰：來獻其琛」者，《魯頌·泮水》文也。\n探，試也。\n（刺探嘗試。）\n疏「探，試也」。○釋曰：試謂嘗之也。《論語》云：「見不善如探湯。」郭云：「刺探嘗試。」\n髦，選也。（俊士之選。）髦，俊也。\n（士中之俊，如毛中之髦。）"
      },
      {
        "index": 66,
        "text": "疏「髦，選也。髦，俊也」。○釋曰：廣異言也。毛中之長毫曰髦，士之俊選者借譬為名焉。故郭云：「士中之俊，如毛中之髦。」\n俾，職也。\n（使供職。）\n疏「俾，職也」。○釋曰：俾詁為使言，任使供職也。\n紕，飾也。\n（謂緣飾，見《詩》。○紕音備。）\n疏「紕，飾也」。○釋曰：「謂緣飾，見《詩》」者，《鄘風·幹旄》云：「素絲紕之。」是也。\n淩，栗也。（淩懅戰栗。○淩音淩。）栗，慼也。（戰栗者憂慼。）"
      },
      {
        "index": 67,
        "text": "疏「淩，栗也。栗，慼也」。○釋曰：轉相解也。《埤蒼》云：淩，栗也。郭云：「淩懅戰栗」，則淩、忄音義同。栗又為慼。郭云：「戰栗者憂慼。」《秦風·黃鳥》云：「惴惴其栗。」\n蠲，明也。（蠲，清明貌）茅，明也。（《左傳》曰：「前茅慮無。」）明，朗也。"
      },
      {
        "index": 68,
        "text": "疏「蠲明」至「朗也」。○釋曰：郭云：「蠲，清明貌。」樊光云：「蠲除垢穢，使令清明。」茅亦明也。舍人曰：「茅昧之明也。」「《左傳》云：前茅慮無」者，宣十二年傳文也。杜注：「慮無，如今軍行前有斥候伏，皆持以絳及白為幡，見騎賊舉絳幡，見步賊舉白幡，備慮有無也。茅，明也。」或曰：時楚以茅為旌識，明即融朗也。\n猷，圖也。（《周官》曰「以猷鬼神祗」，謂圖畫。）猷，若也。（《詩》曰：「實命不猷。」）"
      },
      {
        "index": 69,
        "text": "疏「猷，圖也。猷，若也」。○釋曰：猷謂圖畫，又為若，若，如也。《周禮》曰「以猷鬼神祗」者，《春宮》「凡以神仕者，掌三辰之法，以猷鬼神示之居，辯其名物」是也。「《詩》曰：實命不猷」者，《召南·小星》文也。\n偁，舉也。\n（《書》曰：「偁爾戈。」）\n疏「偁，舉也」。○釋曰：謂興舉也。注「偁爾戈」者，《周書·牧誓》文也。\n偁，好也。\n（物偁人意亦為好。）\n疏「偁，好也」。○釋曰：謂好物。郭云：「物偁人意亦為好。」\n坎、律，銓也。\n（《易·坎卦》主法。法律皆所以銓量輕重。）"
      },
      {
        "index": 70,
        "text": "疏「坎、律，銓也」。○釋曰：謂銓量也。樊光曰：「坎，水也。」水性平，律亦平，銓亦平。郭云「《易·坎卦》主法」者，《說卦》云：「坎為水，水平，故主法。」云「法律皆所以銓量輕重」者，《白虎通》云：「水之為言準也。」《律曆志》云：「繩直生準，準正則平衡而鈞權矣。」又曰：「權衡者，衡，平也；權，重也。衡所以任權而鈞物平輕重也，本起於黃鍾之重。一龠容千二百黍，重十二銖，兩之為兩。兩者，兩黃鍾律之重。」是「法律皆所以銓量輕重」也。\n矢，誓也。\n（相約誓。）\n疏「矢，誓也」。○釋曰：相約誓也。《鄘·柏舟》云：「之死矢靡它。」\n舫，舟也。\n（並兩船。）\n疏「舫，舟也」。○釋曰：謂並兩船。《釋水》曰：「大夫方舟。」\n泳，遊也。\n（潛行遊水厎。）\n疏「泳，遊也」。○釋曰：謂潛行遊水厎也。《邶·穀風》云：「泳之遊之。」\n迨，及也。\n（東齊曰迨。）\n疏「迨，及也」。○釋曰：謂相及也。注「東齊曰迨」者，《方言》文也。\n冥，幼也。\n（幼稚者冥昧。）\n疏「冥，幼也」。○釋曰：謂幼少也。郭云：「幼稚者冥昧。」《小雅·斯幹》云：「噦噦其冥。」\n降，下也。\n疏「降，下也」。○釋曰：《召南·草蟲》云：「我心則降。」\n傭，均也。\n（齊等。○傭，敕容切。）\n疏「傭，均也」。○釋曰：謂齊等也。《小雅·節南山》云：「昊天不傭。」\n強，暴也。\n（彊梁淩暴。）\n疏「強，暴也」。○釋曰：彊梁者，好淩暴於物。《詩》敘云：「彊暴之男。」\n宨，肆也。（輕宨者，好放肆。）肆，力也。（肆，極力。）\n疏「宨，肆也。肆，力也」。○釋曰：宨，輕也。肆，放也。輕宨者，好放肆。肆又為極力。\n俅，戴也。\n（《詩》曰：「載弁俅俅。」）\n疏「俅，戴也」。○釋曰：謂頭戴也。注「《詩》曰：載弁俅俅」者，《周頌·絲衣》文也。\n瘞，幽也。\n（幽亦薶也。）\n疏「瘞，幽也」。○釋曰：皆謂薶藏。\n氂，罽也。\n（毛氂所以為罽。○氂音離。罽音計。）"
      },
      {
        "index": 71,
        "text": "疏「氂，罽也」。○釋曰：毛氂所以為罽。舍人曰：「氂謂毛罽也。胡人續羊毛而作衣。」然則罽者，織毛為之，若今之毛氍毹，以衣馬之帶鞅也。\n烘，燎也。（燒燎。）煁，烓也。\n（今之三隅灶。見《詩》。○燎音料。煁，市針切。烓，頃。）"
      },
      {
        "index": 72,
        "text": "疏「烘，燎也。煁，烓也」。○釋曰：舍人曰：「烘，以火燎也。煁，烓灶也。」郭云：烘謂燒燎；煁，今之三隅灶也。然則烓者，無釜之灶，其上燃火謂之烘，本為此灶上以然火照物，若今之火爐也。注云「見《詩》」者，《小雅·白華》云：「樵彼桑薪，卬烘於煁。」是也。\n陪，朝也。\n（陪位為朝。）\n疏「陪，朝也」。○釋曰：臣見君曰朝，朝之列位必陪重。是「陪位為朝」也。\n康，苛也。\n（謂苛刻。○苛音何。）"
      },
      {
        "index": 73,
        "text": "疏「康，苛也」。○釋曰：注「謂苛刻」，案苛者毒草名，為政刻急者取譬焉。《禮記》孔子曰：「苛政猛於虎。」苛名康者，以康安也。苛刻者心安之。《左傳》曰：「州吁阻兵而安忍」，其類也。\n樊，藩也。\n（謂藩籬。）"
      },
      {
        "index": 74,
        "text": "疏「樊，藩也」。○釋曰：孫炎曰：「樊圃之藩也。」郭曰：「謂藩籬。」藩以細木為之。《齊風·東方未明》云：「折柳樊圃。」《小雅·青蠅》云：「營營青蠅，止於榛。」毛傳云：「棘榛所以為藩。」是也。\n賦，量也。\n（賦稅所以評量。）"
      },
      {
        "index": 75,
        "text": "疏「賦，量也」。○釋曰：謂賦稅也。郭云：「賦稅所以評量。」《方言》云：「平均，賦也。燕之北鄙，東齊北郊，凡相賦斂謂之平均。」是評量也。\n粻，糧也。\n（今江東通言長。）"
      },
      {
        "index": 76,
        "text": "疏「粻，糧也」。○釋曰：謂長食也。郭云：「今江東通言長。」《王制》云：「五十異長。」庶，侈也。（庶者眾多為奢侈。）\n庶，侈也。（庶者眾多為奢侈。）庶，幸也。\n（庶幾僥倖。）"
      },
      {
        "index": 77,
        "text": "疏「庶，侈也。庶，幸也」。○釋曰：富庶者多奢侈。郭云：「庶者眾多為奢侈。」《書》曰：「祿不期侈。」庶又為幸望。郭云：「庶幾僥倖。」僥者，求見親禦也。幸與倖通用之。\n築，拾也。\n（謂拾掇。○築音竹。）"
      },
      {
        "index": 78,
        "text": "疏「築，拾也」。○釋曰：拾謂拾掇。《金縢》云：「凡大木所偃，盡起而築之。」馬融云：「起其木，拾其禾。」\n奘，駔也。\n（今江東呼大為駔，駔猶粗也。○奘，徂朗切。駔音租。）\n疏「奘，駔也」。○釋曰：皆謂大也。秦晉謂大為奘。郭云：「今江東呼大為駔，駔猶粗也。」\n集，會也。\n疏「集，會也」。○釋曰：《說文》云：集若「群鳥在林木之上」，故曰集，指事也。故經典通謂聚會為集。\n舫，泭也。\n（水中[B18C]筏。○泭音孚。）"
      },
      {
        "index": 79,
        "text": "疏「舫，泭也」。○釋曰：孫炎曰：「舫，水中為泭筏也。」郭云：「水中[B18C]筏。」《方言》云：「泭謂之[B18C]。[B18C]謂之筏。筏，秦晉之通語也。」《周南·漢廣》云：「不可方思。」《論語》云：「乘桴浮於海。」注云：「桴，編竹木，大曰栰，小曰桴。」是也。舫、方、泭、桴音義同。\n洵，均也。（謂調均。）洵，龕也。（未詳。）"
      },
      {
        "index": 80,
        "text": "疏「洵，均也。洵，龕也」。○釋曰：李巡曰：「洵，遍之均也。」郭云：「謂調均。」《大雅·桑柔》云：「苑彼桑柔，其下侯旬。」毛傳云：「旬言陰均也。」然則洵、旬音義同。洵又為龕，未詳。\n逮，遝也。\n（今荊楚人皆云遝。○鵷音遝。）\n疏「逮，遝也」。○釋曰：亦謂相及，方俗語異耳。郭云：「今荊楚人皆云鵷。」\n是，則也。\n（是事可法則。）\n疏「是，則也」。○釋曰：是不非，則法效也。郭云「是事可法則」，言不非之事，乃可為人法則。\n畫，形也。\n（畫者為形象。○畫音[B118]。）"
      },
      {
        "index": 81,
        "text": "疏「畫，形也」。○釋曰：郭云：「畫者為形象。」《考工記》云：「畫繢之事，．．．．．．土以黃，其象方，天時變，火以圜，山以章，水以龍，鳥獸蛇。」是畫者為形象也。\n賑，富也。\n（謂隱賑富有。○賑，之忍反。）\n疏「賑，富也」。○釋曰：皆豐財也。郭云：「謂隱賑富有。」\n局，分也。\n（謂分部。○分，部問切。）\n疏「局，分也」。○釋曰：成十六年《左傳》云：「離局，奸也。」杜注云：「遠其部曲為離局。」\n懠，怒也。\n（《詩》曰：「天之方懠。」音薺。）\n疏「懠，怒也」。○釋曰：舍人曰：「懠，怒聲也。」郭云「《詩》曰：天之方懠」者，《大雅·版》篇文也。\n僁，聲也。\n（謂聲音。○僁音屑。）\n疏「僁，聲也」。○釋曰：郭云：「謂聲音。」言聲音僁僁然也。\n葵，揆也。（《詩》曰：「天子葵之。」）揆，度也。\n（商度。○度，徒各切。）"
      },
      {
        "index": 82,
        "text": "疏「葵，揆也。揆，度也」。○釋曰：轉相解也。皆謂商度法。「《詩》曰：天子葵之」者，《小雅·采菽》文也。《鄘風·定之方中》云：「揆之以日。」\n逮，及也。\n疏「逮，及也」。○釋曰：亦謂相及也。《大雅·桑柔》云：「荓雲不逮。」\n惄，饑也。\n（惄然饑意）"
      },
      {
        "index": 83,
        "text": "疏「惄，饑也」。○釋曰：李巡云：「惄，宿不食之饑也。」郭云：「惄然饑意。」《周南·汝濆》云：「惄如調饑。」毛傳云：「惄，饑意也。」鄭箋釋云：「惄，思也。」然則惄之為訓本為思耳。但饑之思食，意又惄然，故又以為饑。惄是饑之意，非饑之狀。故郭及毛傳皆言「饑意」。鄭箋以為思，義相接成也。\n眕，重也。\n（謂厚重，見《左傳》。○眕，之忍切。）"
      },
      {
        "index": 84,
        "text": "疏「眕，重也」。○釋曰：「謂厚重，見《左傳》」者，隱三年衛大夫石碏曰：「夫寵而不驕，驕而能降，降而不憾，憾而能眕者，鮮矣。」杜注云：「如此者少也。降其身則必恨，恨則思亂，不能自安自重。」是也。\n獵，虐也。\n（淩獵暴虐。）\n疏「獵，虐也」。○釋曰：儠謂從禽也必暴害於物，故云虐。郭云：「淩獵暴虐。」\n土，田也。\n（別二名。）"
      },
      {
        "index": 85,
        "text": "疏「土，田也」。○釋曰：別地之二名也。《白虎通》云：「中央者土，土主吐舍萬物，上之為言吐也。」《釋名》云：「土，乙耕者曰田。田者填也，五稼填滿其中也。」\n戍，遏也。\n（戍守所以止寇賊。）\n疏「戍，遏也」。○釋曰：遏，止也。郭云：「戍守所以止寇賊。」《春秋》：公子買戍衛。\n師，人也。\n（謂人眾。）\n疏「師，人也」。○釋曰：師，眾也。《周禮·大司馬》：「二千五百人為師。」故郭云：「謂人眾。」\n硈，鞏也。\n（硈然堅固。○硞，苦角切。）"
      },
      {
        "index": 86,
        "text": "疏「硈，鞏也」。○釋曰：謂牢固。《易·文言》云：「確乎其不可拔。」又《革卦·初九》云：「鞏用黃牛之革。」若如此說，硈（苦學力）當從告。《說文》別有硈，苦八切，石堅也。字雖小異，其義則同。\n棄，忘也。\n疏「棄，忘也」。○釋曰：心遺忘。《小雅·穀風》云：「棄我如遺。」\n囂，閑也。\n（囂然，閑暇貌。○囂，丘力切。）\n謀，心也。\n（謀慮以心。）\n獻，聖也。\n（諡法曰：「聰明睿智曰獻。」）\n疏「囂閑」至「聖也」。○釋曰：郭云：「《諡法》曰：聰明睿智曰獻。」《諡法》者，周書篇名也。\n裏，邑也。\n（謂邑居。）\n疏「裏，邑也」。○釋曰：謂邑居也。《論語》云：「裏仁為美。」《王制》云：「凡居民，量地以製邑。」\n襄，除也。\n（《詩》曰：「不可襄。」）\n疏「襄，除也」。○釋曰：謂除去也。注「《詩》曰：不可襄」者，《鄘風·牆有茨》文也。\n振，古也。\n（《詩》曰：「振古如茲。」猶云久若此。）"
      },
      {
        "index": 87,
        "text": "疏「振，古也」。○釋曰：言久故也。注「《詩》曰：振古如茲，猶云久若此」者，案《周頌·載芟》云：「匪今斯今，振古如茲。」毛傳云：「振，自也。」鄭箋云：「振亦古也。言脩德行禮，莫不獲報，乃古古而如此，所由來者久，非適今時。」是也。\n{封心}，怨也。\n（○{封心}音隊。）\n疏「{封心}，怨也」。○釋曰：謂怨振。《左傳》曰：「以死誰{封心}。」\n縭，介也。\n（縭者，係。介猶閡。○縭音離。）\n疏「縭，介也」。○釋曰：郭云「縭者，係。介猶閡」，以釋水云：「縭，緌也。」緌係著則介閡也。\n號，謼也。\n（今江東皆言謼。○號音毫。謼，火胡切。）\n疏「號，謼也」。○釋曰：謂叫謼也。《小雅·賓之初筵》云：「載號載呶。」郭云：「今江東皆言謼。」\n凶，咎也。\n疏「凶，咎也」。○釋曰：謂咎惡也。通見《詩》、《書》。\n苞，稹也。\n（今人呼物叢緻者為稹。）"
      },
      {
        "index": 88,
        "text": "疏「苞，稹也」。○釋曰：郭云：「今人呼物叢緻者為稹。」孫炎曰：「物叢生曰苞。」齊人名曰稹。」《唐風·鴇羽》云：「集於苞栩。」毛傳云：「苞，稹。」鄭箋云：「稹者，根相迫迮梱緻。」亦謂叢生也。\n逜，寤也。\n（相於寤。○逜音寤。）\n疏「逜，寤也」。○釋曰：逜謂相干也。寐而覺之曰寤。郭云：「相干寤。」\n顁，題也。\n（題，額也。《詩》曰：「麟之定。」○顁，了佞切。）\n疏「顁，題也」。○釋曰：皆謂額也。注「《詩》曰：麟之定」者，《周南·麟之趾》文也。\n猷、肯，可也。\n（《詩》曰：「猷來無棄。」肯，今通言。）"
      },
      {
        "index": 89,
        "text": "疏「猷、肯，可也」。○釋曰：皆肯可也。注「《詩》曰：猷來無棄」者，《魏風·陟岵》文也。「肯，今通言」者，《邶風·終風》云：「惠然肯來。」是也。\n務，侮也。\n（《詩》曰：「外禦其侮。」）\n疏「務，侮也」。○釋曰：謂輕侮也。注「《詩》曰：外禦其侮」，《小雅·棠棣》文也。\n貽，遺也。\n（相歸遺。○遺，唯季切。）\n疏「貽，遺也」。○釋曰：謂相歸遺。《詩》云：「貽我握椒。」\n貿，買也。\n（廣二名。）\n疏「貿，買也」。○釋曰：貿，市也。又為買。郭云：「廣二名。」《詩》云：「抱布貿絲。」\n賄，財也。\n疏「賄，財也」。○釋曰：財帛總名賄。《周禮·塚宰職》云：「商賈阜通貨賄。」鄭注云：「布帛曰賄。」\n甲，狎也。\n（謂習狎。）"
      },
      {
        "index": 90,
        "text": "疏「甲，狎也」。○釋曰：謂狎習也。《衛風·芄蘭》云：「能不我甲。」《左傳》曰：「水濡，民狎而玩之。」\n菼，騅也。，薍也。\n（《詩》曰：「毳衣如。」草色如騅，在青白之間。○，他敢切。薍，五患切。）"
      },
      {
        "index": 91,
        "text": "疏「菼，騅也。，薍也」。○釋曰：廣異言也。注「《詩》曰：毳衣如」者，《王風·大車》文也。毛傳云：「，騅也，蘆之初生者也。」鄭箋云：「，薍也。」以傳解色，未辨草名，故定之也。郭云「草色如騅，在青白之間」者，以《釋畜》云「蒼白雜毛騅」故也。\n粲，餐也。\n（今河北人呼食為餐。○餐音孫。）"
      },
      {
        "index": 92,
        "text": "疏「粲，餐也」。○釋曰：謂餐食也。郭云：「今河北人呼食為粲。」《鄭風·緇衣》云：「還予授子之粲兮。」鄭箋云：「自館還，在采地之都，我則設餐以授之，愛之，欲飲食之。」\n渝，變也。\n（謂變易。）\n疏「渝，變也」。○釋曰：謂變易也。詩曰：「赦命不渝。」\n宜，肴也。\n（《詩》曰：「與子宜之。」）"
      },
      {
        "index": 93,
        "text": "疏「宜，肴也」。○釋曰：謂肴饌也。李巡曰：「飲酒之肴也。」注「《詩》曰：與子宜之」者，《鄭風·女曰雞鳴》文也。\n夷，悅也。\n（《詩》曰：「我心則夷。」）\n疏「夷，悅也」。○釋曰：謂喜悅也。注「《詩》曰：我心則夷」者，《召南·草蟲》文。\n顛，頂也。\n（頭上。）\n疏「顛，頂也」。○釋曰：謂頭上也。《詩》曰：「有馬白顛。」\n耋，老也。\n（八十為耋。○耋音迭。）"
      },
      {
        "index": 94,
        "text": "疏「耋，老也」。○釋曰：耋，鐵也。孫炎曰：「老人面如鐵色。」郭云：「八十為耋。」《詩·秦風·車鄰》云：「逝者其耋。」毛傳云：「八十曰耋。」《易·離卦》云：「大耋之嗟。」鄭注云：「年逾七十。」僖九年《左傳》曰：「伯舅耋老。」服虔云：「七十曰耋。」此及《詩傳》言八十曰耋者，耋有七十、八十，無正文也。《詩》以仕者七十致事。仕者慮已之耋，欲得早致事，故以為八十。此用《詩傳》為說，故與之同。\n輶，輕也。\n（《詩》曰：「德如毛。」○，酋。）\n疏「輶，輕也」。○釋曰：謂輕微也。注「《詩》曰：德如毛」者，《大雅·烝民》文。\n俴，淺也。\n（《詩》曰：「小戎俴收。」○俴音踐。）\n疏「俴，淺也」。○釋曰：謂淺近。注「《詩》曰：小戎俴收」者，《秦風·小戎》文也。\n綯，絞也。"
      },
      {
        "index": 95,
        "text": "（糾絞繩索。○綯音陶。）疏「綯，絞也」。○釋曰：謂糾絞繩索也。李巡曰：「繩之絞也。」《豳·七月》云：「宵爾索綯」。\n訛，化也。\n（《詩》曰：「四國是訛。」）\n疏「訛，化也」。○釋曰：匡正之化也。注「《詩》曰：四國是訛」者，《豳風·破斧》文。\n跋，躐也。（《詩》曰：「狼跋其胡。」）疐，跲也。\n（《詩》曰：「載疐其尾。」○躐音獵。疐音致。跲，其葉切。）"
      },
      {
        "index": 96,
        "text": "疏「跋，躐也。疐，跲也」。○釋曰：李巡曰：「跋前行曰躐跲，郤頓曰疐。」注「《詩》曰：狼跋其胡，載疐其尾」者，《豳風·狼跋》文也。《說文》云：「跋、蹎，丁千切；跲，躓，竹二切。躓即疐也。然則跋與疐皆是顛倒之類。以跋為躐者，謂跋其胡而倒躓耳。毛傳云：「老狼有胡」，謂領下垂胡：「進則躐其胡」，謂躐胡而前倒也；「退則跲其尾」，謂卻頓而倒於尾上也。\n烝，塵也。\n（人眾所以生塵埃。）"
      },
      {
        "index": 97,
        "text": "疏「烝，塵也」。○釋曰：孫炎曰：「烝，物久之塵。」《小雅·南有嘉魚》云：「烝然罩罩。」郭云：「人眾所以生塵埃。」\n戎，相也。\n（相佐助。）\n疏「戎，相也」。○釋曰：相，如字，注同。一云相助也，息亮切，故注云「相佐助」也。\n飫，私也。\n（宴飲之私。）"
      },
      {
        "index": 98,
        "text": "疏「飫，私也」。○釋曰：孫炎曰：「飫，非公朝，私飲酒也。」郭云：「宴飲之私。」《小雅·棠棣》云：「飲酒之飫。」毛傳云：「飫，私也。不脫屨升堂謂之飫。」鄭箋云：「私者，圖非常之事。若議大疑於堂，則有飫禮焉。聽朝為公。」《周語》曰：「王公立飫。」\n孺，屬也。\n（謂親屬）"
      },
      {
        "index": 99,
        "text": "疏「孺，屬也」。○釋曰：李巡云：「孺，骨肉相親屬也。」《常棣》云：「和樂且孺。」毛傳云：「九族會曰和。孺，屬也。」鄭箋云：「屬者，昭穆相次序。」\n幕，暮也。\n（幕然暮夜。）\n疏「幕，暮也」。○釋曰：幕然暮夜也。\n煽，熾也。熾，盛也。\n（互相訓。煽義見《詩》。）"
      },
      {
        "index": 100,
        "text": "疏「煽，熾也。熾，盛也」。○釋曰：轉相解也。皆嬖寵熾盛也。注「煽義見《詩》」者，《小雅·十月之交》云：「豔妻煽方處。」\n柢，本也。\n（謂根本。○柢音帝。）"
      },
      {
        "index": 101,
        "text": "疏「柢，本也」。○釋曰：謂根本也。《周禮·其瑞》云：「四圭有邸。」鄭司農云：「於中央為璧，圭者其四面，一玉俱成。」即引此文云：「邸，本也。圭本著於璧，故四圭有邸，圭末四出故也。」又曰：「兩圭有邸。」後鄭云：「僢而同邸。」皆謂本也。柢、邸音義同。\n窕，閒也。\n（窈窕閒隙。○閒音閑。）"
      },
      {
        "index": 102,
        "text": "疏「窕，閒也」。○釋曰：窈窕間隙也。《詩·周南·關雎》云：「窈窕淑女。」毛傳云：「窈窕幽閒。」鄭箋云：「幽閒深宮。」皆謂淑女所處之宮，形狀窈窕然。\n淪，率也。\n（相率使。）\n疏「淪，率也」。○釋曰：謂相牽率。郭云：「相率使。」《小雅·雨無正》云：「無淪胥以鋪。」\n罹，毒也。\n（憂思慘毒。）\n疏「罹，毒也」。○釋曰：釋詁云：「罹，憂也。」郭云：「憂思慘毒。」《小雅·小弁》云：「我獨於罹。」\n檢，同也。\n（模範同等。）\n疏「檢，同也」。○釋曰：檢模範也。郭云：「模範同等。」《說文》云：「書署也。」\n郵，過也。\n（道路所經過。）\n疏「郵，過也」。○釋曰：郵謂郵亭。過，經過也。郭云：「道路所經過。」《郊特牲》云：「郵表叕。」\n遜，遯也。\n（謂逃去。）"
      },
      {
        "index": 103,
        "text": "疏「遜，遯也」。○釋曰：謂逃去也。《春秋》莊元年：「夫人薑氏孫於齊。」《公羊傳》曰：「孫者何？孫猶孫也。內諱奔，謂之孫。」《穀梁傳》曰：「孫之為言猶孫，諱奔也。」\n斃，踣也。（前覆。）僨，僵也。\n（卻偃。○斃音弊。踣，蒲北切。僨音糞。僵音薑。）"
      },
      {
        "index": 104,
        "text": "疏「斃，踣也。僨，僵也」。○釋曰：前卻、顛倒之名也。斃又謂之踣，皆前覆也。《檀弓》云：「射之斃。」鄭注云：「斃，仆也。」然則又為仆。僨謂之僵，皆仰偃也。《左傳》曰：「鄭伯之車僨於濟。」\n畛，殄也。\n（謂殄絕。）"
      },
      {
        "index": 105,
        "text": "疏「畛，殄也」。○釋曰：謂畛絕也。《周頌·載芟》云：「徂隰徂畛。」毛傳曰：「畛，場也。」《地官·遂人》云：「十夫有溝，溝上有畛。」則畛謂地畔之徑路也。至此而易之，故以畛為場。易則地絕，故得為畛。\n曷，盍也。\n（盍，何不。）\n疏「曷，盍也」。○釋曰：郭云：「盍，何不也。」《論語》曰：「盍各言爾志。」\n虹，潰也。\n（謂濆敗。○潰音會。）\n疏「虹，潰也」。○釋曰：潰敗，亂也。《大雅·抑》篇云：「實虹小子。」《召旻》云：「蟊賊內訌。」\n隌，闇也。\n（隌然，冥貌。○隌音唵。闇音隌。）\n疏「隌，闇也」。○釋曰：謂冥昧也。郭云：「隌然，冥貌。」\n䵑，膠也。\n（膠，黏䵑。○䵑，女乙切。）"
      },
      {
        "index": 106,
        "text": "疏「䵑，膠也」。○釋曰：膠，黏䵑也。《方言》云：「䵑、𪏮，黏也。齊魯青徐、自關而東，或曰䵑，或曰𪏮。」\n孔，甚也。厥，其也。戛，禮也。\n（謂常禮。）"
      },
      {
        "index": 107,
        "text": "疏「孔甚」至「禮也」。○釋曰：孔，甚。厥，其。通見《詩》、《書》。《釋訓》云：「戛，常也。」故郭云「謂常禮」。\n闍，台也。\n（城門台。○闍音都。）\n疏「闍，台也」。○釋曰：謂城門台也。《鄭風》云：「出其閣。」毛傳云：「，曲城也。闍，城台也。」\n囚，拘也。\n（謂拘執。）"
      },
      {
        "index": 108,
        "text": "疏「囚，拘也」。○釋曰：謂拘執也。《月令》云：「挺重囚。」《左傳》曰：「南冠而縶者，楚囚也。」縶則拘執也。\n攸，所也。展，適也。\n（得自申展，皆適意。）"
      },
      {
        "index": 109,
        "text": "疏「攸，所也。展，適也」。○釋曰：《易》曰：「利有攸往。」郭云：得自申展者，皆適意也。鬱，氣也。（鬱然，氣出。）疏「鬱，氣也」。○釋曰：鬱然氣出也。謂鬱蒸之氣也。\n宅，居也。\n疏「宅，居也」。○釋曰：謂居處也。《大雅·文王有聲》云：「宅是鎬京。」\n休，慶也。\n疏「休，慶也」。○釋曰：謂嘉慶也。《商頌》曰：「何天之休。」\n祈，叫也。\n（祈，祭者叫呼而請事。）"
      },
      {
        "index": 110,
        "text": "疏「祈，叫也」。○釋曰：祈猶禱也，求也。《春官·大祝》：「掌六祝之辭以祈福祥，求永貞。」郭云：「祈，祭者叫呼而請事。」\n濬、幽，深也。（濬亦深也。）哲，智也。"
      },
      {
        "index": 111,
        "text": "疏「濬幽」至「智也」。○釋曰：舍人曰：「濬，下之深也。哲，人智也。」郭云：「濬亦深也。」《虞書·舜典》云：「濬哲文明。」孔安國云：「舜有深智。」言其智之深，所知不淺近也。\n弄，玩也。"
      },
      {
        "index": 112,
        "text": "疏「弄，玩也」。○釋曰：謂玩好也。《小雅·斯幹》云：「載弄之璋。」鄭箋云：「玩以璋者，欲其比德焉。」\n尹，正也。（謂官正也。）皇、匡，正也。\n（詩曰：「四國是皇。」）"
      },
      {
        "index": 113,
        "text": "疏「尹正」至「匡正也」。○釋曰：正，長也。郭云：「謂官正也。」言為一官之長也。《周書·君陳》曰：「尹茲東郊。」皇，君成之正。匡，救諫之正。《孝經》云：「匡救其惡。」注「《詩》曰：四國是皇」者，《豳風·破斧》文也。\n服，整也。\n（服御之令齊整。）\n疏「服，整也」。○釋曰：謂整治也。郭云：「服御之令齊整。」《周南·葛覃》云：「服之無斁。」\n聘，問也。\n（見《穀梁傳》。）"
      },
      {
        "index": 114,
        "text": "疏「聘，問也」。○釋曰：問謂存省之，對而言之，則「聘，問」異。《周禮·大行人》云：「時聘以結諸侯之好，間問以諭諸侯之德。」又曰：「凡諸侯之邦交，歲相問也，殷相聘也。」《聘禮》云：「小聘曰問。」是異也。散而言之皆謂相存省，故此云「聘，問也」。注「見《穀梁傳》」者，按隱九年」春，天王使南季來聘」，《穀梁傳》曰：「南，氏姓也。季，字也。聘，問也。」是其事。\n愧，慚也。"
      },
      {
        "index": 115,
        "text": "疏「愧，慚也」。○釋曰：謂慚恥也。《小爾雅》云：「不直失節謂之慚。慚，愧也。面慚曰戁，心慚曰恧，體慚曰逡。」《方言》云：「梅、㥾（音匿）、𧹞，慚也。晉曰梅，或曰㥾，秦晉之間凡愧而見上謂之𧹞，梁宋曰㥾。」又云：「典（音腆）恧（女六切），慚也。荊楊青徐之間曰㥏，若梁益秦晉之間言心內慚矣。山之東西自愧曰恧，趙魏之間謂之䎵（音密，亦音秘。）\n殛，誅也。\n（《書》曰：「鯀則殛死。」○殛，紀力切。）\n疏「殛，誅也」。○釋曰：謂誅責。注「《書》曰：鯀則殛死」者，《周書·洪範》文。\n克，能也。翌，明也。\n（《書》曰：「翌日乃瘳。」）"
      },
      {
        "index": 116,
        "text": "疏「克，能也。翌，明也」。○釋曰：克，能。通見《書》傳。注「《書》曰：翌日乃瘳」者，《周書·金縢》文。\n訩，訟也。\n（言訩譊。）\n疏「訩，訟也」。○釋曰：多爭訟。郭云：「言訩譊。」譊即讙譊。《小雅·節南山》云：「降此鞫訩。」\n晦，冥也。奔，走也。逡，退也。\n（《外傳》曰：「已復於事而逡。」○冥，亡定切。）"
      },
      {
        "index": 117,
        "text": "疏「晦冥」至「退也」。○釋曰：冥謂闇冥，見《公羊傳》。奔，大走也。《左傳》曰：「車馳卒奔。」逡，卻退也。注「《外傳》曰：已復於事而逡」 者，《齊語》管仲對桓公辭也。韋昭曰：「已，畢也。逡，伏退也。」此《國語》也，而謂之《外傳》者，韋昭曰：「左丘明采錄前世穆王以來，下訖魯悼智伯之誅，邦國成敗，嘉言善語，陰陽律呂，天時人事逆順之數，以為《國語》。其文不主於經，故號曰《外傳》也。」\n疐，仆也。\n（頓躓倒仆。○仆音赴。）\n疏「疐，仆也」。○釋曰：即前文跲與踣也。郭云：「頓躓倒仆。」\n亞，次也。諗，念也。\n（相思念。○諗音沈。）"
      },
      {
        "index": 118,
        "text": "疏「亞，次也。諗，念也」。○釋曰：亞，下次也。通見《書》。諗者，相思念也。《小雅·四牡》云：「將母來諗。」\n屆，極也。\n（有所限極。）\n疏「屆，極也」。○釋曰：有所限極也。《大雅·瞻卬》云：「靡有夷屆。」\n弇，同也。（《詩》曰：「奄有龜蒙。」）弇，蓋也。（謂覆蓋。）"
      },
      {
        "index": 119,
        "text": "疏「弇，同也。弇，蓋也」。○釋曰：廣異言也。注「《詩》曰：奄有龜蒙」，《魯頌·宮》文。言弇覆同為已有。弇又為蓋，謂覆蓋也。《易》曰：「惡積而不可弇。」奄、揜音義同。\n恫，痛也。\n（《詩》曰：「神罔時恫。」）"
      },
      {
        "index": 120,
        "text": "疏「恫，痛也」。○釋曰：謂痛傷。注「《詩》曰：神罔時恫」，《大雅·思齊》文。王肅云：「文王之德，能上順祖宗，安寧百神，無失其道，無所怨痛。」\n握，具也。\n（謂備具。）"
      },
      {
        "index": 121,
        "text": "疏「握，具也」。○釋曰：主持辦具也。郭云：「謂備具。」李本作「幄」，釋云：「居處位之具也。」《秦風·權輿》云：「夏屋渠渠。」鄭箋云：「屋，具也。」義其同乎？\n振，訊也。\n（振者奮迅。）\n疏「振，訊也」。○釋曰：謂振訊去塵也。郭云：「振者奮迅。」《曲禮》曰：「振書端書。」\n鬩，恨也。\n（相怨狼。○鬩，呼曆切。）"
      },
      {
        "index": 122,
        "text": "疏「鬩，恨也」。○釋曰：郭云：「相怨恨。」孫炎本作狼，解云：「相狠戾。」《小雅·常棣》云：「兄弟鬩於牆。」毛傳云：「鬩，狠也。」狠者，忿呼之名。《曲禮》曰：「狠無求勝。」以字形異濫，故釋者致殊於義，兩解得之。\n越，揚也。（謂發揚。）對，遂也。\n（詩曰：「對揚王休。」）"
      },
      {
        "index": 123,
        "text": "疏「越，揚也。對，遂也。」○釋曰：揚謂稱美。郭云：「謂發揚。」遂者因事之辭。注「《詩》曰：對揚王休」者，《大雅·江漢》文。\n燬，火也。\n（《詩》曰：「王室如燬。」燬，齊人語。○燬音毀。）"
      },
      {
        "index": 124,
        "text": "疏「燬，火也」。○釋曰：李巡曰：「燬，一名火。」孫炎曰：「方言有輕重，故謂火為燬。」郭云：「燬，齊人語。」《方言》云：「堁（呼隗切），火也，楚轉語也，猶齊言【火尾】（音毀），火也。注「《詩》曰：王室如燬」者，《周南‧汝墳》文。\n懈，怠也。\n疏「懈，怠也」。○釋曰：謂怠慢也。《大雅·烝民》云：「夙夜匪懈。」\n宣，緩也。（謂寬緩。）遇，偶也。\n（偶爾相值遇。）"
      },
      {
        "index": 125,
        "text": "疏「宣，緩也。遇，偶也」。○釋曰：郭云：「偶爾相值遇。」《春秋》隱八年「春，宋公衛侯遇於垂」，《穀梁》曰：「不期而會曰遇。」\n曩，曏也。\n（《國語》曰：「曩而言戲也。」）"
      },
      {
        "index": 126,
        "text": "疏「曩，曏也」。○釋曰：在今而道既往，或曰曩，或曰曏。《書大傳》云：「曏之取於囿中，勇力之取也。」注「《國語》曰：曩而言戲也」者，案《晉語》驪姬與優施謀飲裏克酒，「乃歌曰：『暇豫之吾吾，不如鳥烏。人皆集於苑，已獨集於枯。』裏克笑曰：『何謂苑？何謂枯？』優施曰：『其母為夫人，其子為君，可不謂苑乎？其母既死，其子又有謗，可不謂枯乎？枯且有傷。』優施出，裏克辟奠，不餐而寢。夜半，召優施，曰：『曩而言戲乎？如有所聞之乎？』」是也。\n偟，暇也。\n（《詩》曰：「不遑啟處。」○偟音皇。）\n疏「偟，暇也」。○釋曰：謂閒暇。注「《詩》曰：不遑啟處」者，《小雅·駟牡》文。\n宵，夜也。\n疏「宵，夜也」。○釋曰：舍人曰：「宵，陽氣消也。」《詩》云：「肅肅宵征。」《書》曰：「宵中星虛。」\n懊，忨也。（謂愛忨。）愒，貪也。\n（謂貪羨。○懊，烏報切。忨，五館切。愒，苦蓋切。）"
      },
      {
        "index": 127,
        "text": "疏「懊，忨也。愒，貪也」。○釋曰：皆謂愛忨、貪羨也。昭元年《左傳》云：「主民玩歲而愒日。」杜注云：「忨，愒，皆貪也。」\n支，柱也。\n（相支柱。○支音枝。柱音注。）"
      },
      {
        "index": 128,
        "text": "疏「支，柱也」。○釋曰：郭云：「相支柱也。」《說文》云：「支，柱砥。古用木，今以石。」《字書》云：「柱屋之欹。」\n裁，節也。竝，並也。\n（《詩》曰：「並坐鼓瑟。」）"
      },
      {
        "index": 129,
        "text": "疏「裁，節也。竝，並也。○釋曰：《易·泰卦》云：「後以財成天地之道。」裁、財音義同。並古今字。注「《詩》曰：並坐鼓瑟」者，《秦風·車鄰》篇文。\n卒，既也。\n（既，已。）\n疏「卒，既也」。○釋曰：皆謂盡已也。\n慒，慮也。\n（謂謀慮也。○慒音囚。）\n疏「慒，慮也」。○釋曰：郭云：「謂謀慮也。」《字書》作「悰」。\n將，資也。\n（謂資裝。）\n疏「將，資也」。○釋曰：行所資也。郭云：「謂資裝。」\n黹，紩也。\n（今人呼縫紩衣為黹。○黹，致恥切。紩音秩。）"
      },
      {
        "index": 130,
        "text": "疏「黹，紩也」。○釋曰：謂縫剌也。郭云：「今人呼縫紩衣為黹。」鄭注《司服》云：「黼黻希繡，希讀為黹，謂剌繡也。」\n遞，迭也。\n（更迭。）\n疏「遞，迭也」。○釋曰：李巡曰：「遞者，更迭、間廁、相代之義。」《邶·柏舟》云：「胡迭而微。」\n矧，況也。\n（譬況。）"
      },
      {
        "index": 131,
        "text": "疏「矧，況也」。○釋曰：說文云：「矧，況辭。從矢。取辭之所之如矢也。」郭云：「譬況。」謝氏云：「志譬況。」是也。\n廩，廯也。\n（或說云即倉廩，所未詳。○廯，息淺切。）"
      },
      {
        "index": 132,
        "text": "疏「廩，廯也」。○釋曰：《廣雅》云：「廯，倉也。」則廩、廯皆囷倉之別名。孫炎云：「廯，藏穀鮮絜也。」舍人云：「廩，少鮮也。」郭云：「或說云即倉廩，所未詳。」\n逭，逃也。\n（亦見《禮記》。○逭音換。）"
      },
      {
        "index": 133,
        "text": "疏「逭，逃也」。○釋曰：謂遁逃。《商書·大甲》云：「自作孽，不可逭。」注「亦見《禮記》」者，案《緇衣》云：「子曰：『小人溺於水，君子溺於口，大人溺於民，皆在其所褻也。』」下云：「《太甲》曰：『天作孽，可違也。自作孽，不可以逭。』」\n訊，言也。\n（相問訊。）\n疏「訊，言也」。○釋曰：訊問以言也。郭云：「相問訊。」《詩》云：「執訊獲醜。」\n間，伣也。\n（《左傳》謂之諜，今之細作也。○間，諫。伣，胡典切。）"
      },
      {
        "index": 134,
        "text": "疏「間，伣也」。○釋曰：反間一名伣，今之細作也。注「《左傳》謂之諜」者，案桓十二年云：「使伯嘉諜之。」杜注云：「諜，伺也。」兵書謂之反間也。案《說文》云：「諜，軍中反間也。」謂詐為敵國之人，入其軍中，伺候間隙以反報其主。又鄭注《周禮·掌戮》云：「諜謂奸寇反間者。」\n沄，沆也。\n（水流漭沆。○沄音云。沆，胡黨切。）\n疏「沄，沆也」。○釋曰：《說文》云：「沄，轉流也。」一曰沆。郭云：「水流漭沆。」漭沆，水大貌。\n幹，扞也。\n（相扞衛。）"
      },
      {
        "index": 135,
        "text": "疏「幹，扞也」。○釋曰：郭云：「相扞衛。」孫炎曰：「幹盾自蔽扞。」《周南·兔罝》云：「公侯幹城。」言公侯以武夫自固為扞蔽如盾，為防守如城然。\n趾，足也。（足，腳。）䠊，刖也。\n（斷足。○䠊，扶味切。）"
      },
      {
        "index": 136,
        "text": "疏「趾，足也。䠊，刖也」。○釋曰：《易》云：「賁其趾。」趾則足也，亦謂之腳。䠊一名刖，斷足刑也。《呂刑》云：「剕罰五百。」孔安國云：「刖足曰剕。」鄭注《司刑》云：「刖，斷足也。」周改臏作刖。䠊、剕音義同。\n襄，駕也。\n（《書》曰：「懷山襄陵。」）"
      },
      {
        "index": 137,
        "text": "疏「襄，駕也」。○釋曰：謂乘駕也。《鄭風·大叔於田》云：「兩服上襄。」注「《書》曰：懷山襄陵」，《堯典》文。\n忝，辱也。燠，暖也。\n（今江東通言燠。○燠，於六切。）"
      },
      {
        "index": 138,
        "text": "疏「忝，辱也。燠，暖也」。○釋曰：忝謂恥辱也。《詩》曰：「無忝爾所生。」暖，溫也。《洪範》云：「哲時燠若。」郭云：「今江東通言燠。」\n塊，堛也。\n（土塊也。《外傳》曰：「枕凷以堛。」○堛，孚逼切。）"
      },
      {
        "index": 139,
        "text": "疏「塊，堛也」。○釋曰：塊者，結土也。《說文》云：「塊，俗凷字也。」凷一名堛。郭云：「土凷也。」注「《外傳》曰：枕凷以堛」。案《吳語》：吳王夫差既許越成，乃大戒師徒，將以伐齊。申胥進諫曰：「昔楚靈王不君，其臣箴諫不入。乃築台於章華之上，闕為石郭，陂漢，以象帝舜。罷弊楚國，以間陳、蔡。不脩方城之內，逾諸夏而圖東國，三歲於沮、汾以服吳、越。其民不忍饑勞之殃，三軍叛王於乾谿。王親獨行，屏營仿偟於山林之中，三日乃見其涓人疇。王呼之曰：「餘不食三日矣。」疇趨而進，王枕其股以寢於地。王寐，疇枕王以圤而去之。王覺而無見，乃匍匐將入於棘圍，棘圍不納也，乃入芊尹申亥氏焉。」是其事也。《說文》云：「圤，匹角切。亦塊也。今注云「枕凷」者，字之誤也。凷當作王。又《外傳》作圤。郭云「以堛」者，蓋亦理同。或所見本異也。\n將，齊也。\n（謂分齊也。《詩》曰：「或肆或將。」○齊，才細切。）"
      },
      {
        "index": 140,
        "text": "疏「將，齊也」。○釋曰：郭云：「謂分齊也。」「《詩》曰：或肆或將」者，《小雅·楚茨》文。毛傳云：「肆，陳。將，齊也。或陳於牙，或齊其肉。」王肅云：「分齊其肉所當用也。」\n餬，饘也。\n（糜也。）"
      },
      {
        "index": 141,
        "text": "疏「餬，饘也」。○釋曰：郭云：「糜也。」下云：「鬻，糜。」郭云：「淖糜。」然則餬、饘、鬻、糜相類之物，稠者曰糜，淖者曰鬻，餬、饘是其別名。昭七年《左傳》云：「饘於是，鬻於是，以餬餘口。」\n啟，跪也。\n（小跪。）"
      },
      {
        "index": 142,
        "text": "疏「啟，跪也」。○釋曰：謂跪拜也。《小雅·四牡》云：「不遑啟處。」郭云：「小跽。」《說文》曰：「跽，長跪也。」《莊子》云：「擎跽曲拳，臣之禮也。」\n矏，密也。\n（謂緻密。○矏，武延切。）\n疏「矏，密也」。○釋曰：郭云：「謂緻密。」\n開，辟也。\n（《書》曰：「辟四門。」）\n疏「開，辟也」。○釋曰：「《書》曰：「辟四門」，《虞書·舜典》文。\n袍，襺也。\n（《左傳》曰：「重襺衣裘。」○襺，吉典切。）"
      },
      {
        "index": 143,
        "text": "疏「袍，襺也」。○釋曰：玉藻云：「糸廣為繭，縕為袍。」鄭玄云：「衣有著之異名也。」糸廣謂今之新綿，縕謂今之糸廣及舊絮也。然則襺是袍之別名，謂新絲著袍者也。注「《左傳》曰：重襺衣裘」者，襄二十一年傳云：楚子使薳子馮為令尹，「遂以疾辭。方暑，闕地，下冰而床焉，重繭衣裘，鮮食而寢。」 是也。\n障，畛也。\n（謂壅障。）\n疏「障，畛也」。○釋曰：郭云：「謂壅障。」一名畛。《左傳》曰：「封畛土略。」\n靦，姡也。\n（靣姡然。○姡音滑。）"
      },
      {
        "index": 144,
        "text": "疏「靦，姡也」。○釋曰：郭云：「面姡然。」孫炎曰：「靦，人面姡然。」《說文》曰：「靦，面見人。」「姡，面也。」然則與姡皆面見人之貌。《詩》云：「有靦面目。」\n鬻，糜也。（淖糜。○鬻，之六切。）舒，緩也。（謂鷃緩。）\n疏「鬻，糜也。舒，緩也」。○釋曰：郭云：「謂鷃緩。」《詩》云：「舒而脫脫兮。」\n翢，纛也。（今之羽葆幢。）纛，翳也。\n（舞者所以自蔽翳。○翢，徒刀切。纛，徒到切。）"
      },
      {
        "index": 145,
        "text": "疏「翢，纛也。纛，翳也」。○釋曰：李巡曰：「翢，舞者所持纛也。」孫炎曰：「纛，舞者所持羽也。」郭云：「今之羽葆幢。」鄭司農注《鄉師》云： 「翢，羽葆幢也。」蔡邕《獨斷》云：「以旄牛尾為之，大如斗，在左騑馬頭上。所謂黃屋左纛。」纛又謂之翳。郭云：「舞者所以自蔽翳。」然則翢一名纛，纛所以為翳。故《王風》云：「左執翿。」毛傳云：「翿，纛也。翳也。」\n隍，壑也。\n（城池空者為壑。）\n疏「隍，壑也」。○釋曰：隍，城池無水者。郭云：「城池空者為壑。」《易·泰卦·上六》：「城復於隍。」\n芼，搴也。\n（謂拔取菜。）"
      },
      {
        "index": 146,
        "text": "疏「芼，搴也」。○釋曰：孫炎曰：「皆釋菜也。」某氏曰：「搴猶拔也。」郭云：「謂拔取菜」，以搴是拔之義。《史記》曰：「斬將搴旗。」謂拔取敵人之旗也。《周南·關雎》云：「參差荇菜，左右芼之。」故云「謂拔取菜」。毛傳云「芼，擇」，亦謂拔菜而擇之也。\n典，經也。威，則也。\n（威儀可法則。）"
      },
      {
        "index": 147,
        "text": "疏「典，經也。威，則也」。○釋曰：《周禮》：「大宰之職，掌建邦之六典。」鄭注云：「典，常也，經也，法也。王謂之禮經，常所秉以治天下也。邦國官府謂之禮法，常所以守為法式也。常者其上下通名。」郭云：「威儀可法則。」詩曰：「敬慎威儀，維民之則。」\n苛，介也。\n（煩苛者多嫉介。○介，胡計切。）\n疏「苛，介也」。○釋曰：說文云：「介，妒也。」郭云「煩苛者多嫉介」，言煩苛之人多嫉妒。\n芾，小也。\n（芾者，小貌。○芾音貝。）"
      },
      {
        "index": 148,
        "text": "疏「芾，小也」。○釋曰：芾是木幹及葉之小者也。《召南》云：「蔽芾甘棠。」此比於大木為小也。《我行其野》云：「蔽芾其樗。」鄭箋云：「樗之蔽芾始生。」謂樗葉之始生形亦小也。郭云：「芾者，小貌。」\n迷，惑也。狃，復也。\n（狃忕復為。○狃，女九切。復，扶又切。）"
      },
      {
        "index": 149,
        "text": "疏「迷，惑也。狃，復也」。○釋曰：《小雅· 節南山》云：「俾民不迷。」謂不惑也。狃，復習也。郭云：「狃忕復為。」孫炎云：「狃忕，前事復為也。」《說文》云：「狃，狎也。」「忕，習也。」《鄭風》云：「將叔無狃。」毛傳云：「狃，習也。」桓十三年《左傳》云：「莫敖狃於蒲騷之役。」杜注云：「狃，忕也。」然則狃、忕皆貫習之義，復亦貫習之意也。\n逼，迫也。般，還也。\n（《左傳》曰：「般馬之聲。」○般音班。還音旋。）"
      },
      {
        "index": 150,
        "text": "疏「逼，迫也。般，還也」。○釋曰：逼，相急迫也。般，還，反也。注「《左傳》曰：般馬之聲」者，襄十八年晉大夫邢伯告中行伯之辭也。\n班，賦也。\n（謂布與。）"
      },
      {
        "index": 151,
        "text": "疏「班，賦也」。○釋曰：郭云：「謂布與。」桓六年《左傳》云：「諸侯之大夫戍齊，齊人饋之餼，使魯為其班。」《聘禮記》云：「朌肉及痺車。」班、朌音義同。《左傳》曰：「屬役賦丈。」\n濟，渡也。濟，成也。濟，益也。\n（所以廣異訓，各隨事為義。）"
      },
      {
        "index": 152,
        "text": "疏「濟渡」至「益也」。○釋曰：郭云：「所以廣異訓，各隨事為義。」《方言》云：「過渡謂之涉濟。」彼注云：「猶今云濟渡。」《左傳》曰：「濟河焚舟。」濟又為成。《左傳》曰：「以欲從人，則可；以人從欲，鮮濟。」濟又為增益。《左傳》曰：「盍請濟師於王。」\n緡，綸也。\n（《詩》曰：「維絲伊緡。」緡，繩也，江東謂之綸。○緡音民。）"
      },
      {
        "index": 153,
        "text": "疏「緡，綸也」。○釋曰：孫炎云：「皆繩名也。」郭云：「緡，繩也。江東謂之綸。」注「《詩》曰：維絲伊緡」者，《召南·何彼穠矣》文。\n辟，歷也。（未詳。）漦，盝也。\n（漉漉出涎沬。○辟，婢亦切。漦，仕其切。）"
      },
      {
        "index": 154,
        "text": "疏「辟，歷也。漦，盝也」。○釋曰：李巡云：「吐沫，漦也。」郭云：「漉漉出涎沫。」《鄭語》云：《訓語》有之曰：「夏之衰也，褒人之神化為二龍，以同於庭，而言曰：『餘，褒之二君。』夏後卜殺之，與去之，與止之，莫吉。卜請其漦而藏之，吉。」韋昭云：「漦，龍所吐沫，龍之精氣也。」\n寬，綽也。\n（謂寬裕也。）\n疏「寬，綽也」。○釋曰：孫炎云：「牲之裕者。」郭云：「謂寬裕也。」《皋·陶謨》云：「寬而栗。」\n袞，黻也。\n（袞衣有黻文。）"
      },
      {
        "index": 155,
        "text": "疏「袞，黻也」。○釋曰：郭云：「袞衣有黻文。」《小雅·采菽》云：「玄袞及黼。」袞，必兼有黼黻，《詩》但言「及黼」，嫌於無黻，故此釋之。毛傳云：「玄袞，卷龍也。白與黑謂之黼。」鄭箋云：「玄袞，玄衣而畫以卷龍也。黼，黼黻，謂絺衣也，諸公之服，自袞冕而下。」\n華，皇也。\n（《釋草》曰：「葟，華榮。○華，胡瓜切。）"
      },
      {
        "index": 156,
        "text": "疏「華，皇也」。○釋曰：草木之華，一名皇。樊光引《詩》云：「皇皇者華。」孫炎云：「皇皇猶煌煌。」郭云「《釋草》曰：皇，華榮」，引之以證皇亦華榮之名。\n昆，後也。\n（謂先後。方俗語。）\n疏「昆，後也」。○釋曰：郭云：「謂先後。方俗語。」《大禹謨》云：「官占惟先蔽志，昆命元龜。」\n彌，終也。\n（終竟也。）"
      },
      {
        "index": 157,
        "text": "疏「彌，終也」。○釋曰：郭云：「終竟也。」《大雅·生民》云：「誕彌厥月。」言大矣後稷之在其母終人道十月而生也。"
      }
    ]
  }
}
