{
  "chapterNumber": 64,
  "title": "四時刺逆從論六十四 (Suwen Chapter 64)",
  "sourceContent": {
    "paragraphs": [
      {
        "index": 1,
        "text": "厥陰有餘病陰痺，不足病生熱痺，滑則病狐疝風，濇則病少腹積氣。"
      },
      {
        "index": 2,
        "text": "少陰有餘病皮痺，隱軫不足病肺痺，滑則病肺風疝，濇則病積溲血。"
      },
      {
        "index": 3,
        "text": "太陰有餘病肉痺，寒中不足病脾痺，滑則病脾風疝，濇則病積心腹時滿。"
      },
      {
        "index": 4,
        "text": "陽明有餘病脈痺身時熱，不足病心痺，滑則病心風疝，濇則病積時善驚。"
      },
      {
        "index": 5,
        "text": "太陽有餘病骨痺身重，不足病腎痺，滑則病腎風疝，濇則病積時善巔疾。"
      },
      {
        "index": 6,
        "text": "少陽有餘病筋痺恢滿，不足病肝痺，滑則病肝風疝，濇則病積時筋急目痛。"
      },
      {
        "index": 7,
        "text": "是故春氣在經脈，夏氣在孫絡，長夏氣在肌肉，秋氣在皮膚，冬氣在骨髓中。"
      },
      {
        "index": 8,
        "text": "帝曰︰余願聞其故。"
      },
      {
        "index": 9,
        "text": "歧伯曰︰春者，天氣始開，地氣始泄，凍解冰釋，水行經通，故人氣在脈。\n夏者，經滿氣溢，入孫絡受血，皮膚充實。\n長夏者，經絡皆盛，內溢肌中。\n秋者，天氣始收，腠理閉塞，皮膚引急。\n冬者蓋藏，血氣在中，內著骨髓，通於五藏。\n是故邪氣者，常隨四時之氣血而入客也，至其變化不可為度，然必從其經氣，辟除其邪，除其邪，則亂氣不生。"
      },
      {
        "index": 10,
        "text": "帝曰︰逆四時而生亂氣，奈何。"
      },
      {
        "index": 11,
        "text": "歧伯曰︰春刺絡脈，血氣外溢，令人少氣。春刺肌肉，血氣環逆，令人上氣。春刺筋骨，血氣內著，令人腹脹。"
      },
      {
        "index": 12,
        "text": "夏刺經脈，血氣乃竭，令人解㑊。夏刺肌肉，血氣內卻，令人善恐。夏刺筋骨，血氣上逆，令人善怒。"
      },
      {
        "index": 13,
        "text": "秋刺經脈，血氣上逆，令人善忘。秋刺絡脈，氣不外行，令人臥，不欲動。秋刺筋骨，血氣內散，令人寒栗。"
      },
      {
        "index": 14,
        "text": "冬刺經脈，血氣皆脫，令人目不明。冬刺絡脈，內氣外泄，留為大痺。冬刺肌肉，陽氣竭絕，令人善忘。"
      },
      {
        "index": 15,
        "text": "凡此四時刺者，大逆之病，不可不從也，反之，則生亂氣相淫病焉。故刺不知四時之經，病之所生，以從為逆，正氣內亂，與精相薄，必審九候，正氣不亂，精氣不轉。"
      },
      {
        "index": 16,
        "text": "帝曰︰善。\n刺五臟，中心一日死，其動為噫。\n中肝五日死，其動為語。\n中肺三日死，其動為欬。\n中腎六日死，其動為嚏欠。\n中脾十日死，其動為吞。\n刺傷人五臟必死，其動則依其藏之所變候，知其死也。"
      }
    ]
  }
}
