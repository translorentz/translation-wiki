{
  "chapterNumber": 42,
  "title": "風論四十二 (Suwen Chapter 42)",
  "sourceContent": {
    "paragraphs": [
      {
        "index": 1,
        "text": "黃帝問曰︰風之傷人也，或為寒熱，或為熱中，或為寒中，或為癘風或為偏枯，或為風也；其病各異，其名不同，或內至五藏六府，不知其解，願聞其說。"
      },
      {
        "index": 2,
        "text": "歧伯對曰︰風氣藏於皮膚之間，內不得通，外不得泄；風者，善行而數變腠理開則洒然寒，閉則熱而悶，其寒也，則衰食飲，其熱也，則消肌肉，故使人怢慄而不能食，名曰寒熱。"
      },
      {
        "index": 3,
        "text": "風氣與陽明入胃循脈而上至目內眥，其人肥則風氣不得外泄，則為熱中而目黃；人瘦，則外泄而寒，則為寒中而泣出。"
      },
      {
        "index": 4,
        "text": "風氣與太陽俱入行諸脈俞，散於分肉之間，與衛氣相干，其道不利，故使肌肉憤潅而有瘍；衛氣有所凝而不行，故其肉有不仁也。癘者，有榮氣熱胕，其氣不清，故使其鼻柱壞而色敗，皮膚瘍潰。風寒客於脈而不去，名曰癘風，或名曰寒熱。"
      },
      {
        "index": 5,
        "text": "以春甲乙傷於風者為肝風；以夏丙丁傷於風者為心風；以季夏戊己傷於邪者為脾風；以秋庚辛中於邪者為肺風；以冬壬癸中於邪者為腎風。"
      },
      {
        "index": 6,
        "text": "風中五藏六府之俞亦為藏府之風，各入其門戶，所中則為偏風。"
      },
      {
        "index": 7,
        "text": "風氣循風府而上，則為腦風；"
      },
      {
        "index": 8,
        "text": "風入係頭，則為目風眼寒；"
      },
      {
        "index": 9,
        "text": "飲酒中風，則為漏風；"
      },
      {
        "index": 10,
        "text": "入房汗出中風，則為內風；"
      },
      {
        "index": 11,
        "text": "新沐中風則為首風；"
      },
      {
        "index": 12,
        "text": "久風入中，則為腸風飧泄；"
      },
      {
        "index": 13,
        "text": "外在腠理，則為泄風。"
      },
      {
        "index": 14,
        "text": "故風者，百病之長也，至其變化，乃為他病也，無常方，然致有風氣也。"
      },
      {
        "index": 15,
        "text": "帝曰︰五藏風之形狀不同者何，願聞其診及其病能。"
      },
      {
        "index": 16,
        "text": "歧伯曰︰肺風之狀，多汗惡風，色皏然白時欬短氣晝，日則差，暮則甚，診在眉上，其色白；"
      },
      {
        "index": 17,
        "text": "心風之狀，多汗惡風，焦絕善怒嚇赤色，病甚則言不可快，診在口，其色赤；"
      },
      {
        "index": 18,
        "text": "肝風之狀，多汗惡風，善悲色微蒼，嗌乾善怒，時憎女子，診在目下，其色青；"
      },
      {
        "index": 19,
        "text": "脾風之狀，多汗惡風，身體怠惰，四支不欲動，色薄微黃，不嗜食，診在鼻上，其色黃；"
      },
      {
        "index": 20,
        "text": "腎風之狀，多汗惡風，面痝然浮腫，脊痛不能正立，其色捲，隱曲不利，診在肌上，其色黑，"
      },
      {
        "index": 21,
        "text": "胃風之狀，頸多汗惡風，食飲不下，鬲塞不通，腹善滿，失衣則潅脹，食寒則泄，診形瘦而腹大；"
      },
      {
        "index": 22,
        "text": "首風之狀，頭面多汗，惡風，當先風一日則病甚，頭痛不可以出內，至其風日，則病少愈；"
      },
      {
        "index": 23,
        "text": "漏風之狀，或多汗，常不可單衣，食則汗出，甚則身汗喘息惡風，衣常濡，口乾善渴，不能勞事；"
      },
      {
        "index": 24,
        "text": "泄風之狀，多汗汗出泄衣上，口中乾，上漬其風，不能勞事，身體盡痛，則寒。"
      },
      {
        "index": 25,
        "text": "帝曰︰善。"
      }
    ]
  }
}
