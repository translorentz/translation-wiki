{
  "chapterNumber": 159,
  "title": "九鍼論第七十八 (Lingshu Chapter 78)",
  "sourceContent": {
    "paragraphs": [
      {
        "index": 1,
        "text": "黃帝曰︰余聞九鍼於夫子，眾多博大矣，余猶不能寤，敢問九鍼焉生，何因而有名。"
      },
      {
        "index": 2,
        "text": "歧伯曰︰九鍼者，天地之大數也，始於一而終於九，故曰︰一以法天，二以法地，三以法人，四以法時，五以法音，六以法律，七以法星，八以法風，九以法野。"
      },
      {
        "index": 3,
        "text": "黃帝曰︰以鍼應九之數，奈何。"
      },
      {
        "index": 4,
        "text": "歧伯曰︰夫聖人之起，天地之數也，一而九之，故以立九野，九而九之，九九八十一，以起黃鐘數焉，以鍼應數也。"
      },
      {
        "index": 5,
        "text": "一者，天也，天者，陽也，五藏之應天者肺，肺者，五藏六府之蓋也，皮者，肺之合也，人之陽也，故為之治鍼，必以大其頭而銳其末，令無得深入而陽氣出。二者，地也，人之所以應土者，肉也，故為之治鍼，必筩其身而員其末，令無得傷肉分，傷則氣得竭。三者，人也，人之所以成生者，血脈也，故為之治鍼，必大其身而員其末，令可以按脈勿陷，以致其氣，令邪氣獨出。四者，時也，時者，四時八風之客於經絡之中，為瘤病者也，故為之治鍼，必筩其身而鋒其末，令可以寫熱出血，而痼病竭。五者，音也，音者，冬夏之分，分於子午，陰與陽別，寒與熱爭，兩氣相搏，合為癰膿者也，故為之治鍼必令其末如劍鋒，可以取大膿。六者，律也，律者，調陰陽四時而合十二經脈，虛邪客於經絡而為暴痹者也，故為之治鍼，必令尖如氂，且員且銳，中身微大，以取暴氣。七者，星也，星者，人之七竅，邪之所客於經，而為痛痹，舍於經絡者也，故為之治鍼，令尖如蚊虞喙，靜以徐往，微以久留，正氣因之，真邪俱往，出鍼而養者也。八者，風也，風者，人之股肱八節也，八正之虛風，八風傷人，內舍於骨解腰脊節腠理之間，為深痹也，故為之治鍼，必長其身，鋒其末，可以取深邪遠痹。九者，野也，野者，人之節解皮膚之間也，淫邪流溢於身，如風水之狀，而溜不能過於機關大節者也，故為之治鍼，令尖如挺，其鋒微員，以取大氣之不能過於關節者也。"
      },
      {
        "index": 6,
        "text": "黃帝曰︰鍼之長短有數乎。"
      },
      {
        "index": 7,
        "text": "歧伯曰︰一曰鑱鍼者，取法於巾鍼，去末寸半，卒銳之，長一寸六分，主熱在頭身也。二曰員鍼，取法於絮鍼，筩其身而卵其鋒，長一寸六分，主治分肉間氣。三曰鍉鍼，取法於黍粟之銳，長三寸半，主按脈取氣，令邪出。四曰鋒鍼，取法於絮鍼，筩其身鋒其末，長一寸六分，主癰熱出血。五曰鈹鍼，取法於劍鋒，廣二分半，長四寸，主大癰膿，兩熱爭者也。六曰員利鍼，取法於氂鍼微大其末，反小其身，令可深內也，長一寸六分，主取癰痹者也。七曰毫鍼，取法於毫毛，長一寸六分，主寒熱痛痹在絡者也。八曰長鍼，取法於綦鍼，長七寸，主取深邪遠痹者也。九曰大鍼，取法於鋒鍼，其鋒微員，長四寸，主取大氣不出關節者也，鍼形畢矣。此九鍼大小長短法也。"
      },
      {
        "index": 8,
        "text": "黃帝曰︰願聞身形，應九野，奈何。"
      },
      {
        "index": 9,
        "text": "歧伯曰︰請言身形之應九野也，左足應立春，其日戊寅己丑。左恢應春分，其日乙卯。左手應立夏，其日戊辰己巳。膺喉首頭應夏至，其日丙午。右手應立秋，其日戊申己未。右恢應秋分，其日辛酉。右足應立冬，其日戊戌己亥。腰尻下竅應冬至，其日壬子。六府膈下三藏應中州，其大禁，大禁太一所在之日，及諸戊己。凡此九者，善候八正所在之處，所主左右上下，身體有癰腫者，欲治之，無以其所直之日潰治之，是謂天忌日也。"
      },
      {
        "index": 10,
        "text": "形樂志苦，病生於脈，治之以灸刺。形苦志樂，病生於筋，治之以熨引。形樂志樂，病生於肉，治之以鍼石。形苦志苦，病生於咽喝，治之以甘藥。形數驚恐，筋脈不通，病生於不仁，治之以按摩醪藥。是謂形。"
      },
      {
        "index": 11,
        "text": "五藏氣，心主噫，肺主欬，肝主語，脾主吞，腎主欠。六府氣，膽為怒，胃為氣逆噦，大腸小腸為泄，膀胱不約為遺溺，下焦溢為水。五味，酸入肝，辛入肺，苦入心，甘入脾，鹹入腎，淡入胃，是謂五味。五并，精氣并肝則憂，并心則喜，并肺則憂，并腎則恐，并脾則畏，是謂五精之氣，并於藏也。五惡，肝惡風，心惡熱，肺惡寒，腎惡燥，脾惡濕，此五藏氣所惡也。五液，心主汗，肝主泣，肺主涕，腎主唾，脾主涎，此五液所出也。五勞，久視傷血，久臥傷氣，久坐傷肉，久立傷骨，久行傷筋，此五久勞所病也。五走，酸走筋，辛走氣，苦走血，鹹走骨，甘走肉，是謂五走也。五裁，病在筋，無食酸，病在氣，無食辛，病在骨，無食鹹，病在血，無食苦，病在肉，無食甘，口嗜而欲食之，不可多也，必自裁也，命曰五裁。五發，陰病發於骨，陽病發於血，陰病發於肉，陽病發於冬，陰病發於夏。五邪，邪入於陽，則為狂，邪入於陰，則為血痹，邪入於陽，轉則為癲疾，邪入於陰，轉則為瘖，陽入之於陰，病靜，陰出之於陽，病喜怒。五藏，心藏神，肺藏魄，肝藏魂。脾藏意，腎藏精志也。五主，心主脈，肺主皮，肝主筋，脾主肌，腎主骨。"
      },
      {
        "index": 12,
        "text": "陽明多血多氣，太陽多血少氣，少陽多氣少血，太陰多血少氣，厥陰多血少氣，少陰多氣少血，故曰刺陽明出血氣，刺太陽出血惡氣，刺少陽出氣惡血，刺太陰出血惡氣，刺厥陰出血惡氣，刺少陰出氣惡血也。足陽明太陰為表裏，少陽厥陰為表裏，太陽少陰為表裏，是謂足之陰陽也。手陽明太陰為表裏，少陽心主為表裏，太陽少陰為表裏，是謂手之陰陽也。"
      }
    ]
  }
}
