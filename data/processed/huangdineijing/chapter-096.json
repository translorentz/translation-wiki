{
  "chapterNumber": 96,
  "title": "五十營第十五 (Lingshu Chapter 15)",
  "sourceContent": {
    "paragraphs": [
      {
        "index": 1,
        "text": "黃帝曰︰余願聞五十營，奈何。"
      },
      {
        "index": 2,
        "text": "歧伯答曰︰天周二十八宿，宿三十六分，人氣行一周，千八分，日行二十八宿，人經脈上下左右前後二十八脈，周身十六丈二尺，以應二十八宿。"
      },
      {
        "index": 3,
        "text": "漏水下百刻，以分晝夜。故人一呼，脈再動，氣行三寸，一吸，脈亦再動，氣行三寸，呼吸定息，氣行六寸，十息氣行六尺，日行二分，二百七十息，氣行十六丈二尺，氣行交通於中一周於身，下水二刻，日行二十五分，五百四十息，氣行再周於身，下水四刻，日行四十分，二千七百息，氣行十周於身，下水二十刻，日行五宿二十分，一萬三千五百息，氣行五十營於身，水下百刻，日行二十八宿，漏水皆盡脈終矣。"
      },
      {
        "index": 4,
        "text": "所謂交通者，并行一數也，故五十營備，得盡天地之壽矣，凡行八百一十丈也。"
      }
    ]
  }
}
