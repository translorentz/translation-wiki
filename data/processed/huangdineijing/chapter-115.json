{
  "chapterNumber": 115,
  "title": "五亂第三十四 (Lingshu Chapter 34)",
  "sourceContent": {
    "paragraphs": [
      {
        "index": 1,
        "text": "黃帝曰︰經脈十二者，別為五行，分為四時，何失而亂，何得而治。"
      },
      {
        "index": 2,
        "text": "歧伯曰︰五行有序，四時有分，相順則治，相逆則亂。"
      },
      {
        "index": 3,
        "text": "黃帝曰︰何謂相順。"
      },
      {
        "index": 4,
        "text": "歧伯曰︰經脈十二者，以應十二月，十二月者，分為四時，四時者，春夏冬秋，其氣各異，營衛相隨，陰陽已和，清濁不相干，如是則順之而治。"
      },
      {
        "index": 5,
        "text": "黃帝曰︰何謂逆而亂。"
      },
      {
        "index": 6,
        "text": "歧伯曰︰清氣在陰，濁氣在陽，營氣順脈，衛氣逆行，清濁相干，亂於胸中，是謂大悗。故氣亂於心，則煩心密嘿，俛首靜伏。亂於肺，則俛仰喘喝，接手以呼。亂於腸胃，則為霍亂。亂於臂脛，則為四厥。亂於頭，則為厥逆，頭重眩仆。"
      },
      {
        "index": 7,
        "text": "黃帝曰︰五亂者，刺之有道乎。"
      },
      {
        "index": 8,
        "text": "歧伯曰︰有道以來，有道以去，審知其道，是謂身寶。"
      },
      {
        "index": 9,
        "text": "黃帝曰︰善。願聞其道。"
      },
      {
        "index": 10,
        "text": "歧伯曰︰氣在於心者，取之手少陰心主之輸。氣在於肺者，取之手太陰榮足少陰輸。氣在於腸胃者，取之足太陰陽明，不下者，取之三里。氣在於頭者，取之天柱大杼，不知，取足太陽榮輸。氣在於臂足，取之先去血脈，後取其陽明少陽之榮輸。"
      },
      {
        "index": 11,
        "text": "黃帝曰︰補寫奈何。"
      },
      {
        "index": 12,
        "text": "歧伯曰︰徐入徐出，謂之導氣，補寫無形，謂之同精，是非有餘不足也，亂氣之相交也。"
      },
      {
        "index": 13,
        "text": "黃帝曰︰允乎哉道，明乎哉論，請著之玉版，命曰治亂也。"
      }
    ]
  }
}
