{
  "chapterNumber": 46,
  "title": "病能論四十六 (Suwen Chapter 46)",
  "sourceContent": {
    "paragraphs": [
      {
        "index": 1,
        "text": "黃帝問曰︰人病胃脘癰者，診當何如。"
      },
      {
        "index": 2,
        "text": "歧伯對曰︰診此者，當候胃脈，其脈當沉細，沉細者氣逆，逆者，人迎甚盛，甚盛則熱，人迎者，胃脈也，逆而盛，則熱聚於胃口而不行，故胃脘為癰也。"
      },
      {
        "index": 3,
        "text": "帝曰︰善。人有臥而有所不安者，何也。"
      },
      {
        "index": 4,
        "text": "歧伯曰︰藏有所傷，及精有所之寄則安，故人不能懸其病也。"
      },
      {
        "index": 5,
        "text": "帝曰︰人之不得偃臥者，何也。"
      },
      {
        "index": 6,
        "text": "歧伯曰︰肺者，藏之蓋也，肺氣盛則脈大，脈大則不得偃臥，論在奇恒陰陽中。"
      },
      {
        "index": 7,
        "text": "帝曰︰有病厥者，診右脈沈而緊，左脈浮而遲，不然，病主安在。"
      },
      {
        "index": 8,
        "text": "歧伯曰︰冬診之右脈固當沈緊，此應四時；左脈浮而遲，此逆四時。在左當主病在腎，頗關在肺，當腰痛也。"
      },
      {
        "index": 9,
        "text": "帝曰︰何以言之。"
      },
      {
        "index": 10,
        "text": "歧伯曰︰少陰脈貫腎絡肺，今得肺脈，腎為之病，故腎為腰痛之病也。"
      },
      {
        "index": 11,
        "text": "帝曰︰善。有病頸癰者，或石治之，或鍼灸治之，而皆已，其真安在。"
      },
      {
        "index": 12,
        "text": "歧伯曰︰此同名異等者也。夫廱氣之息者，宜以鍼開除去之；夫氣盛血聚者，宜石而瀉之。此所謂同病異治也。"
      },
      {
        "index": 13,
        "text": "帝曰︰有病怒狂者此病安生。"
      },
      {
        "index": 14,
        "text": "歧伯曰︰生於陽也，"
      },
      {
        "index": 15,
        "text": "帝曰︰陽何以使人狂。"
      },
      {
        "index": 16,
        "text": "歧伯曰︰陽氣者因暴折而難決，故善怒也，病名曰陽厥。"
      },
      {
        "index": 17,
        "text": "帝曰︰何以知之。"
      },
      {
        "index": 18,
        "text": "歧伯曰︰陽明者常動，巨陽少陽不動，不動而動大疾，此其候也。"
      },
      {
        "index": 19,
        "text": "帝曰︰治之奈何。"
      },
      {
        "index": 20,
        "text": "歧伯曰︰奪其食即已。夫食入於陰，長氣於陽，故奪其食即已。使之服以生鐵洛為飲，夫生鐵洛者，下氣疾也。"
      },
      {
        "index": 21,
        "text": "帝曰︰善。有病身熱解墯，汗出如浴，惡風少氣，此為何病。"
      },
      {
        "index": 22,
        "text": "歧伯曰︰病名曰酒風。"
      },
      {
        "index": 23,
        "text": "帝曰︰治之奈何。"
      },
      {
        "index": 24,
        "text": "歧伯曰︰以澤瀉，朮各十分，麋銜五分，合以三指撮為後飯。"
      },
      {
        "index": 25,
        "text": "所謂深之細者，其中手如鍼也，摩之切之，聚者堅也；博者大也。\n上經者，言氣之通天也，\n下經者，言病之變化也，\n金匱者，決死生也，\n揆度者，切度之也，\n奇恒者，言奇病也。"
      },
      {
        "index": 26,
        "text": "所謂奇者，使奇病不得以四時死也，恒者得以四時死也。\n所謂揆者，方切求之也，言切求其脈理也，度者得其病處，以四時度之也。"
      }
    ]
  }
}
