{
  "chapterNumber": 61,
  "title": "水熱穴論六十一 (Suwen Chapter 61)",
  "sourceContent": {
    "paragraphs": [
      {
        "index": 1,
        "text": "黃帝問曰︰少陰何以主腎，腎何以主水。"
      },
      {
        "index": 2,
        "text": "歧伯對曰︰腎者，至陰也，至陰者，盛水也。肺者，太陰也，少陰者，冬脈也，故其本在腎，其末在肺，皆積水也。"
      },
      {
        "index": 3,
        "text": "帝曰︰腎何以能聚水而生病。"
      },
      {
        "index": 4,
        "text": "歧伯曰︰腎者，胃之關也，關門不利，故聚水而從其類也，上下溢於皮膚，故為胕腫，胕腫者，聚水而生病也。"
      },
      {
        "index": 5,
        "text": "帝曰︰諸水皆生於腎乎。"
      },
      {
        "index": 6,
        "text": "歧伯曰︰腎者，牝藏也，地氣上者屬於腎，而生水液也，故曰至陰。勇而勞甚則腎汗出，腎汗出逢於風，內不得入於藏府，外不得越於皮膚，客於玄府，行於皮裏，傳為胕腫，本之於腎，名曰風水。所謂玄府者，汗空也。"
      },
      {
        "index": 7,
        "text": "帝曰︰水俞五十七處者，是何主也。"
      },
      {
        "index": 8,
        "text": "歧伯曰︰腎俞五十七穴，積陰之所聚也，水所從出入也。尻上五行行五者，此腎俞。故水病，下為胕腫大腹，上為喘呼，不得臥者，標本俱病，故肺為喘呼，腎為水腫，肺為逆不得臥，分為相輸俱受者，水氣之所留也。伏菟上各二行行五者，此腎之街也。三陰之所交結於腳也。踝上各一行行六者，此腎脈之下行也，名曰大衝。凡五十七穴者，皆藏之陰絡，水之所客也。"
      },
      {
        "index": 9,
        "text": "帝曰︰春取絡脈分肉，何也。"
      },
      {
        "index": 10,
        "text": "歧伯曰︰春者，木始治，肝氣始生，肝氣急，其風疾，經脈常深，其氣少，不能深入，故取絡脈分肉間。"
      },
      {
        "index": 11,
        "text": "帝曰︰夏取盛經分腠，何也。"
      },
      {
        "index": 12,
        "text": "歧伯曰︰夏者，火始治，心氣始長，脈瘦氣弱，陽氣留溢，熱熏分腠，內至於經，故取盛經分腠，絕膚而病去者，邪居淺也，所謂盛經者，陽脈也。"
      },
      {
        "index": 13,
        "text": "帝曰︰秋取經俞，何也。"
      },
      {
        "index": 14,
        "text": "歧伯曰︰秋者，金始治，肺將收殺，金將勝火，陽氣在合，陰氣初勝，濕氣及體，陰氣未盛，未能深入，故取俞以瀉陰邪，取合以虛陽邪，陽氣始衰，故取於合。"
      },
      {
        "index": 15,
        "text": "帝曰︰冬取井滎，何也。"
      },
      {
        "index": 16,
        "text": "歧伯曰︰冬者，水始治，腎方閉，陽氣衰少，陰氣堅盛，巨陽伏沈，陽脈乃去，故取井以下陰逆，取滎以實陽氣。故曰︰冬取井滎，春不鼽衄，此之謂也。"
      },
      {
        "index": 17,
        "text": "帝曰︰夫子言治熱病五十九俞，余論其意，未能領別其處，願聞其處，因聞其意。"
      },
      {
        "index": 18,
        "text": "歧伯曰︰頭上五行行五者，以越諸陽之熱逆也，大杼、膺俞、缺盆、背俞，此八者，以瀉胸中之熱也。\n氣街、三里、巨虛上下廉，此八者，以瀉胃中之熱也。\n雲門、襖骨、委中、髓空，此八者，以瀉四支之熱也。\n五藏俞傍五，此十者，以瀉五藏之熱也。\n凡此五十九穴者，皆熱之左右也。"
      },
      {
        "index": 19,
        "text": "帝曰︰人傷於寒，而傳為熱，何也。"
      },
      {
        "index": 20,
        "text": "歧伯曰︰夫寒盛，則生熱也。"
      }
    ]
  }
}
