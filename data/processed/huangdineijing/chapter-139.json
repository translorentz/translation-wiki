{
  "chapterNumber": 139,
  "title": "賊風第五十八 (Lingshu Chapter 58)",
  "sourceContent": {
    "paragraphs": [
      {
        "index": 1,
        "text": "黃帝曰︰夫子言賊風邪氣之傷人也，令人病焉，今有其不離屏蔽，不出室穴之中，卒然病者，非不離賊風邪氣，其故何也。"
      },
      {
        "index": 2,
        "text": "歧伯曰︰此皆嘗有所傷於濕氣，藏於血脈之中，分肉之間，久留而不去，若有所墮墜，惡血在內而不去。卒然喜怒不節，飲食不適，寒溫不時，腠理閉而不通，其開而遇風寒，則血氣凝結，與故邪相襲，則為寒痹。其有熱則汗出，汗出則受風，雖不遇賊風邪氣，必有因加而發焉。"
      },
      {
        "index": 3,
        "text": "黃帝曰︰夫子之所言者，皆病人之所自知也，其毋無所遇邪氣，又無怵愓之所志，卒然而病者，其故何也，唯因鬼神之事乎。"
      },
      {
        "index": 4,
        "text": "歧伯曰︰此亦有故，邪留而未發，因而志有所惡，及有所慕，血氣內亂，兩氣相搏，其所從來者微，視之不見，聽而不聞，故似鬼神。"
      },
      {
        "index": 5,
        "text": "黃帝曰︰其祝而已者，其故何也。"
      },
      {
        "index": 6,
        "text": "歧伯曰︰先巫者，因知百病之勝，先知其病之所從生者，可祝而已也。"
      }
    ]
  }
}
