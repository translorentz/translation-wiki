{
  "chapterNumber": 118,
  "title": "五閱五使第三十七 (Lingshu Chapter 37)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰余聞刺有五官五閱，以觀五氣，五氣者，五藏之使也，五時之副也，願聞其五使當安出。"
      },
      {
        "index": 2,
        "text": "歧伯曰︰五官者，五藏之閱也。"
      },
      {
        "index": 3,
        "text": "黃帝曰︰願聞其所出，令可為常。"
      },
      {
        "index": 4,
        "text": "歧伯曰︰脈出於氣口，色見於明堂，五色更出，以應五時，各如其常，經氣入藏，必當治裏。"
      },
      {
        "index": 5,
        "text": "帝曰︰善。五色獨決於明堂乎。"
      },
      {
        "index": 6,
        "text": "歧伯曰︰五官已辨，闕庭必張，乃立明堂，明堂廣大，蕃蔽見外，方壁高基，引垂居外，五色乃治，平博廣大，壽中百歲。見此者，刺之必已，如是之人者，血氣有餘，肌肉堅緻，故可苦以鍼。"
      },
      {
        "index": 7,
        "text": "黃帝曰︰願聞五官。"
      },
      {
        "index": 8,
        "text": "歧伯曰︰鼻者，肺之官也。目者，肝之官也。口脣者，脾之官也。舌者，心之官也。耳者，腎之官也。"
      },
      {
        "index": 9,
        "text": "黃帝曰︰以官何候。"
      },
      {
        "index": 10,
        "text": "歧伯曰︰以候五藏。故肺病者，喘息鼻張。肝病者，眥青。脾病者，脣黃。心病者，舌卷短，顴赤。腎病者，顴與顏黑。"
      },
      {
        "index": 11,
        "text": "黃帝曰︰五脈安出，五色安見，其常色殆者何如。"
      },
      {
        "index": 12,
        "text": "歧伯曰︰五官不辨，闕庭不張，小其明堂，蕃蔽不見，又埤其墻，墻下無基，垂角去外，如是者，雖平常殆，況加病哉。"
      },
      {
        "index": 13,
        "text": "黃帝曰︰五色之見於明堂，以觀五藏之氣，左右高下，各有形乎。"
      },
      {
        "index": 14,
        "text": "歧伯曰︰五藏之在中也，各以次舍左右上下，各如其度也。"
      }
    ]
  }
}
