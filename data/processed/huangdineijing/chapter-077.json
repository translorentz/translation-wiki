{
  "chapterNumber": 77,
  "title": "陰陽類論七十九 (Suwen Chapter 79)",
  "sourceContent": {
    "paragraphs": [
      {
        "index": 1,
        "text": "孟春始至，黃帝燕坐，臨觀八極，正八風之氣，而問雷公曰︰陰陽之類，經脈之道，五中所主，何臟最貴。"
      },
      {
        "index": 2,
        "text": "雷公對曰︰春甲乙青，中主肝，治七十二日，是脈之主時，臣以其臟最貴。"
      },
      {
        "index": 3,
        "text": "帝曰︰卻念上下經，陰陽從容，子所言最貴，其下也。"
      },
      {
        "index": 4,
        "text": "雷公致齋七日，旦復侍坐。"
      },
      {
        "index": 5,
        "text": "帝曰︰三陽為經，二陽為維，一陽為游部，此知五臟終始。三陰為表，二陰為裏，一陰至絕，作朔晦，卻具合以正其理。"
      },
      {
        "index": 6,
        "text": "雷公曰︰受業未能明。"
      },
      {
        "index": 7,
        "text": "帝曰︰所謂三陽者，太陽為經，三陽脈至手太陰，弦浮而不沈，決以度，察以心，合之陰陽之論。\n所謂二陽者，陽明也，至手太陰，弦而沈急不鼓，炅至以病皆死。\n一陽者，少陽也，至手太陰，上連人迎，弦急懸不絕，此少陽之病也，專陰則死。"
      },
      {
        "index": 8,
        "text": "三陰者，六經之所主也，交於太陰，伏鼓不浮，上空心。\n二陰至肺，其氣歸膀胱，外連脾胃。\n一陰獨至，經絕氣浮，不鼓，鉤而滑。\n此六脈者，乍陰乍陽，交屬相并，繆通五臟，合於陰陽，先至為主，後至為客。"
      },
      {
        "index": 9,
        "text": "雷公曰︰臣悉盡意，受傳經脈，頌得從容之道，以合從容，不知陰陽，不知雌雄。"
      },
      {
        "index": 10,
        "text": "帝曰︰三陽為父，二陽為衛，一陽為紀。三陰為母，二陰為雌，一陰為獨使。"
      },
      {
        "index": 11,
        "text": "二陽一陰，陽明主病，不勝一陰，軟而動，九竅皆沉。"
      },
      {
        "index": 12,
        "text": "三陽一陰，太陽脈勝，一陰不能止，內亂五臟，外為驚駭。"
      },
      {
        "index": 13,
        "text": "二陰二陽病在肺，少陰脈沈，勝肺傷脾，外傷四支。"
      },
      {
        "index": 14,
        "text": "二陰二陽皆交至，病在腎，罵詈妄行，巔疾為狂。"
      },
      {
        "index": 15,
        "text": "二陰一陽，病出於腎，陰氣客遊於心脘，下空竅堤，閉塞不通，四支別離。"
      },
      {
        "index": 16,
        "text": "一陰一陽代絕，此陰氣至心，上下無常，出入不知，喉咽乾燥，病在土脾。"
      },
      {
        "index": 17,
        "text": "二陽三陰，至陰皆在，陰不過陽，陽氣不能止陰，陰陽並絕，浮為血瘕，沈為膿胕。陰陽皆壯，下至陰陽，上合昭昭，下合冥冥，診決生死之期，遂合歲首。"
      },
      {
        "index": 18,
        "text": "雷公曰︰請問短期。黃帝不應。雷公復問。"
      },
      {
        "index": 19,
        "text": "黃帝曰︰在經論中。"
      },
      {
        "index": 20,
        "text": "雷公曰︰請聞短期？"
      },
      {
        "index": 21,
        "text": "黃帝曰︰冬三月之病，病合於陽者，至春正月，脈有死徵，皆歸出春。"
      },
      {
        "index": 22,
        "text": "冬三月之病，在理已盡，草與柳葉皆殺，春陰陽皆絕，期在孟春。"
      },
      {
        "index": 23,
        "text": "春三月之病，曰陽殺，陰陽皆絕，期在草乾。"
      },
      {
        "index": 24,
        "text": "夏三月之病，至陰不過十日，陰陽交，期在溓水。"
      },
      {
        "index": 25,
        "text": "秋三月之病，三陽俱起，不治自已。陰陽交合者，立不能坐，坐不能起。三陽獨至，期在石水。二陰獨至，期在盛水。"
      }
    ]
  }
}
