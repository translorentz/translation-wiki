{
  "chapterNumber": 44,
  "title": "痿論四十四 (Suwen Chapter 44)",
  "sourceContent": {
    "paragraphs": [
      {
        "index": 1,
        "text": "黃帝問曰︰五藏使人痿，何也。"
      },
      {
        "index": 2,
        "text": "歧伯對曰︰肺主身之皮毛，心主身之血脈，肝主身之筋膜，脾主身之肌肉，腎主身之骨髓。\n故肺熱葉焦，則皮毛虛弱，急薄著則生痿躄也；\n心氣熱，則下脈厥而上，上則下脈虛，虛則生脈痿樞折挈脛縱而不任地也；\n肝氣熱，則膽泄口苦筋膜乾，筋膜乾則筋急而攣，發為筋痿；\n脾氣熱，則胃乾而渴，肌肉不仁，發為肉痿；\n腎氣熱，則腰脊不舉，骨枯而髓減，發為骨痿。"
      },
      {
        "index": 3,
        "text": "帝曰︰何以得之。"
      },
      {
        "index": 4,
        "text": "歧伯曰︰肺者藏之長也，為心之蓋也；有所失亡，所求不得，則發肺鳴，鳴則肺熱葉焦，故曰︰五藏因肺熱葉焦發為痿躄，此之謂也。\n悲哀太甚，則胞絡絕，胞絡絕，則陽氣內動，發則心下崩數溲血也。故本病曰︰大經空虛，發為肌痺，傳為脈痿。\n思想無窮，所願不得，意淫於外，入房太甚，宗筋弛縱，發為筋痿，及為白淫。故下經曰︰筋痿者，生於肝使內也。"
      },
      {
        "index": 5,
        "text": "有漸於濕以水為事，若有所留，居處相濕，肌肉濡漬，痺而不仁，發為肉痿。故下經曰︰肉痿者，得之濕地也。"
      },
      {
        "index": 6,
        "text": "有所遠行勞倦，逢大熱而渴，渴則陽氣內伐，內伐則熱舍於腎，腎者，水藏也，今水不勝火，則骨枯而髓虛，故足不任身，發為骨痿。故下經曰，骨痿者，生於大熱也。"
      },
      {
        "index": 7,
        "text": "帝曰︰何以別之。"
      },
      {
        "index": 8,
        "text": "歧伯曰︰肺熱者，色白而毛敗；\n心熱者，色赤而絡脈溢；\n肝熱者，色蒼而爪枯；\n脾熱者，色黃而肉蠕動；\n腎熱者，色黑而齒槁。"
      },
      {
        "index": 9,
        "text": "帝曰︰如夫子言可矣，論言治痿者，獨取陽明何也。"
      },
      {
        "index": 10,
        "text": "歧伯曰︰陽明者，五藏六府之海，主潤宗筋，宗筋主朿骨而利機關也。\n衝脈者經脈之海也，主滲灌谿谷，與陽明合於宗筋，陰陽總宗筋之會會於氣街，而陽明為之長，皆屬於帶脈，而絡於督脈。故陽明虛則宗筋縱，帶脈不引，故足痿不用也。"
      },
      {
        "index": 11,
        "text": "帝曰︰治之奈何。"
      },
      {
        "index": 12,
        "text": "歧伯曰︰各補其榮而通其俞，調其虛實，和其逆順，筋脈骨肉，各以其時受月，則病已矣。"
      },
      {
        "index": 13,
        "text": "帝曰︰善。"
      }
    ]
  }
}
