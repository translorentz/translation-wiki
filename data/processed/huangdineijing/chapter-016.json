{
  "chapterNumber": 16,
  "title": "診要經終論十六 (Suwen Chapter 16)",
  "sourceContent": {
    "paragraphs": [
      {
        "index": 1,
        "text": "黃帝問曰︰診要何如。"
      },
      {
        "index": 2,
        "text": "歧伯對曰︰正月二月，天氣始方，地氣始發，人氣在肝。\n三月四月，天氣正方，地氣定發，人氣在脾。\n五月六月，天氣盛，地氣高，人氣在頭。\n七月八月，陰氣始殺，人氣在肺。\n九月十月，陰氣始冰，地氣始閉，人氣在心。\n十一月十二月，冰復，地氣合，人氣在腎。"
      },
      {
        "index": 3,
        "text": "故春刺散俞，及與分理，血出而止，甚者傳氣，間者環也。\n夏刺絡俞，見血而止，盡氣閉環，痛病必下。\n秋刺皮膚，循理，上下同法，神變而止。\n冬刺俞竅於分理，甚者宜下，間者散下。\n春夏秋冬，各有所刺，法其所在。"
      },
      {
        "index": 4,
        "text": "春刺夏分，脈亂氣微，入淫骨髓，病不能愈，令人不嗜食，又且少氣。\n春刺秋分，筋攣，逆氣環，為欬嗽，病不愈，令人時驚，又且哭。\n春刺冬分，邪氣著藏，令人脹，病不愈，又且欲言語。"
      },
      {
        "index": 5,
        "text": "夏刺春分，病不愈，令人解墮，\n夏刺秋分，病不愈，令人心中欲無言，惕惕如人將捕之。\n夏刺冬分，病不愈，令人少氣，時欲怒。"
      },
      {
        "index": 6,
        "text": "秋刺春分，病不已，令人惕然欲有所為，起而忘之。\n秋刺夏分，病不已，令人益嗜臥，又且善夢。\n秋刺冬分，病不已，令人洒洒時寒。"
      },
      {
        "index": 7,
        "text": "冬刺春分，病不已，令人欲臥不能眠，眠而有見。\n冬刺夏分，病不愈，氣上，發為諸痺。\n冬刺秋分，病不巳，令人善渴。"
      },
      {
        "index": 8,
        "text": "凡刺胸腹者，必避五藏。\n中心者，環死；\n中脾者，五日死；\n中腎者，七日死；\n中肺者，五日死；\n中鬲者，皆為傷中，其病雖愈，不過一歲必死。\n刺避五藏者，知逆從也。所謂從者，鬲與脾腎之處，不知者反之。刺胸腹者，必以布憿著之，乃從單布上刺，刺之不愈，復刺。刺鍼必肅，刺腫搖鍼，經刺勿搖，此刺之道也。"
      },
      {
        "index": 9,
        "text": "帝曰︰願聞十二經脈之終，奈何。"
      },
      {
        "index": 10,
        "text": "歧伯曰︰太陽之脈，其終也戴眼反折瘈瘲，其色白，絕汗乃出，出則死矣。\n少陽終者，耳聾百節皆縱，目寰絕系，絕系一日半死，其死也，色先青白，乃死矣。\n陽明終者，口目動作，善驚妄言，色黃，其上下經盛，不仁，則終矣。\n少陰終者，面黑齒長而垢，腹脹閉，上下不通而終矣。\n太陰終者，腹脹閉不得息，善噫善嘔，嘔則逆，逆則面赤，不逆則上下不通，不通則面黑皮毛焦而終矣。\n厥陰終者，中熱嗌乾，善溺心煩，甚則舌卷卵上縮而終矣。\n此十二經之所敗也。"
      }
    ]
  }
}
