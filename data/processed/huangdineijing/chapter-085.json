{
  "chapterNumber": 85,
  "title": "邪氣藏府病形第四 (Lingshu Chapter 4)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰邪氣之中人也，奈何。"
      },
      {
        "index": 2,
        "text": "歧伯答曰︰邪氣之中人高也。"
      },
      {
        "index": 3,
        "text": "黃帝曰︰高下有度乎。"
      },
      {
        "index": 4,
        "text": "歧伯曰︰身半已上者，邪中之也。身半已下者，濕中之也。故曰，邪之中人也，無有常，中於陰則溜於府，中於陽則溜於經。"
      },
      {
        "index": 5,
        "text": "黃帝曰︰陰之與陽也，異名同類，上下相會，經絡之相貫，如環無端，邪之中人，或中於陰，或中於陽，上下左右，無有恆常，其故何也。"
      },
      {
        "index": 6,
        "text": "歧伯曰︰諸陽之會，皆在於面，中人也方乘虛時及新用力，若飲食汗出，腠理開而中於邪。中於面，則下陽明。中於項，則下太陽。中於頰，則下少陽。其中於膺背兩恢，亦中其經。"
      },
      {
        "index": 7,
        "text": "黃帝曰︰其中於陰，奈何。"
      },
      {
        "index": 8,
        "text": "歧伯答曰︰中於陰者，當從臂鴬始，夫臂與鴬，其陰皮薄，其肉淖澤，故俱受於風，獨傷其陰。"
      },
      {
        "index": 9,
        "text": "黃帝曰︰此故傷其藏乎。"
      },
      {
        "index": 10,
        "text": "歧伯答曰︰身之中於風也，不必動藏，故邪入於陰經，則其藏氣實，邪氣入而不能客，故還之於府，故中陽則溜於經。中陰則溜於府。"
      },
      {
        "index": 11,
        "text": "黃帝曰︰邪之中人藏，奈何。"
      },
      {
        "index": 12,
        "text": "歧伯曰︰愁憂恐懼則傷心，形寒寒飲則傷肺，以其兩寒相感，中外皆傷，故氣逆而上行。有所墮墜，惡血留內，若有所大怒，氣上而不下，積於恢下，則傷肝。有所擊仆，若醉入房，汗出當風，則傷脾。有所用力舉重，若入房過度，汗出浴水，則傷腎。"
      },
      {
        "index": 13,
        "text": "黃帝曰︰五藏之中風，奈何。"
      },
      {
        "index": 14,
        "text": "歧伯曰︰陰陽俱感，邪乃得往。"
      },
      {
        "index": 15,
        "text": "黃帝曰︰善哉。"
      },
      {
        "index": 16,
        "text": "黃帝問於歧伯曰︰首面與身形也，屬骨連筋，同血合於氣耳。天寒則裂地凌冰，其卒寒，或手足懈惰，然而其面不衣，何也。"
      },
      {
        "index": 17,
        "text": "歧伯答曰︰十二經脈，三百六十五絡，其血氣皆上於面而走空竅，其精陽氣上走於目而為睛，其別氣走於耳而為聽，其宗氣上出於鼻而為臭，其濁氣出於胃，走脣舌而為味。其氣之津液，皆上燻於面，而皮又厚，其肉堅，故天熱甚寒，不能勝之也。"
      },
      {
        "index": 18,
        "text": "黃帝曰︰邪之中人，其病形何如。"
      },
      {
        "index": 19,
        "text": "歧伯曰︰虛邪之中身也。灑淅動形。正邪之中人也微，先見於色，不知於身，若有若無，若亡若存，有形無形，莫知其情。"
      },
      {
        "index": 20,
        "text": "黃帝曰︰善哉。"
      },
      {
        "index": 21,
        "text": "黃帝問於歧伯曰︰余聞之，見其色，知其病，命曰明。\n按其脈，知其病，命曰神。\n問其病，知其處，命曰工。\n余願聞見而知之，按而得之，問而極之，為之奈何。"
      },
      {
        "index": 22,
        "text": "歧伯答曰︰夫色脈與尺之相應也，如桴鼓影響之相應也，不得相失也，此亦本末根葉之出候也，故根死則葉枯矣。色脈形肉，不得相失也，故知一則為工，知二則為神，知三則神且明矣。"
      },
      {
        "index": 23,
        "text": "黃帝曰︰願卒聞之。"
      },
      {
        "index": 24,
        "text": "歧伯答曰︰色青者，其脈弦也。\n赤者，其脈鉤也。\n黃者，其脈代也。\n白者，其脈毛。\n黑者，其脈石。\n見其色而不得其脈，反得其相勝之脈，則死矣。得其相生之脈，則病已矣。"
      },
      {
        "index": 25,
        "text": "黃帝問於歧伯曰︰五藏之所生變化之病形，何如。"
      },
      {
        "index": 26,
        "text": "歧伯答曰︰先定其五色五脈之應，其病乃可別也。"
      },
      {
        "index": 27,
        "text": "黃帝曰︰色脈已定，別之奈何。"
      },
      {
        "index": 28,
        "text": "歧伯曰︰調其脈之緩急小大滑濇，而病變定矣。"
      },
      {
        "index": 29,
        "text": "黃帝曰︰調之奈何。"
      },
      {
        "index": 30,
        "text": "歧伯答曰︰脈急者，尺之皮膚亦急。\n脈緩者，尺之皮膚亦緩。\n脈小者，尺之皮膚亦減而少氣。\n脈大者，尺之皮膚亦賁而起。\n脈滑者，尺之皮膚亦滑。\n脈濇者，尺之皮膚亦濇。\n凡此變者，有微有甚，故善調尺者，不待於寸，善調脈者，不待於色，能參合而行之者，可以為上工。上工十全九，行二者，為中工，中工十全七，行一者，為下工，下工十全六。"
      },
      {
        "index": 31,
        "text": "黃帝曰︰請問脈之緩急小大滑濇之病形何如。"
      },
      {
        "index": 32,
        "text": "歧伯曰︰臣請言五藏之病變也。心脈急甚者為瘛瘲，微急為心痛引背，食不下。\n緩甚為狂笑，微緩為伏梁，在心下上下行，時唾血。\n大甚為喉吤，微大為心痹引背，善淚出。\n小甚為善噦，微小為消癉。\n滑甚為善渴，微滑為心疝引齊小腹鳴。\n濇甚為瘖，微濇為血溢，維厥，耳鳴，顛疾。"
      },
      {
        "index": 33,
        "text": "肺脈急甚為癲疾，微急為肺寒熱怠惰，欬唾血，引腰背胸若鼻息肉不通。\n緩甚為多汗，微緩為痿箪偏風，頭以下汗出不可止。\n大甚為脛腫，微大為肺痹引胸背，起惡日光。\n小甚為泄，微小為消癉。\n滑甚為息賁上氣，微滑為上下出血。\n濇甚為嘔血，微濇為鼠箪，在頸支腋之間，下不勝其上，其應善痠矣。"
      },
      {
        "index": 34,
        "text": "肝脈急甚者為惡言，微急為肥氣在恢下，若覆杯。\n緩甚為善嘔，微緩為水瘕痹也。\n大甚為內癰，善嘔衄，微大為肝痹陰縮，欬引小腹。\n小甚為多飲，微小為消癉。\n滑甚為饗疝，微滑為遺溺。\n濇甚為溢飲，微濇為瘛攣筋痹。"
      },
      {
        "index": 35,
        "text": "脾脈急甚為瘛瘲，微急為膈中食飲入而還出，後沃沫。\n緩甚為痿厥，微緩為風痿，四支不用，心慧然若無病。\n大甚為擊仆，微大為疝氣，腹裏大，膿血在腸胃之外。\n小甚為寒熱，微小為消癉。\n滑甚為饗癃，微滑為蟲毒麹蝎腹熱。\n濇甚為腸饗，微濇為內饗，多下膿血。"
      },
      {
        "index": 36,
        "text": "腎脈急甚為骨癲疾，微急為沉厥奔豚，足不收，不得前後。\n緩甚為折脊，微緩為洞，洞者，食不化，下嗌還出。\n大甚為陰痿，微大為石水，起臍以下至小腹，腄腄然上至胃腕，死不治。\n小甚為洞泄，微小為消癉。\n滑甚為癃饗，微滑為骨痿，坐不能起，起則目無所見。\n濇甚為大癰，微濇為不月沉痔。"
      },
      {
        "index": 37,
        "text": "黃帝曰︰病之六變者，刺之奈何。"
      },
      {
        "index": 38,
        "text": "歧伯答曰︰諸急者多寒，緩者多熱，大者多氣少血，小者血氣皆少，滑者陽氣盛，微有熱，濇者多血少氣，微有寒。\n是故刺急者，深內而久留之。\n刺緩者，淺內而疾發鍼，以去其熱。\n刺大者，微寫其氣，無出其血。\n刺滑者，疾發鍼而淺內之以寫其陽氣而去其熱。\n刺濇者，必中其脈，隨其逆順而久留之，必先按而循之，已發鍼，疾按其痏，無令其血出，以和其脈。\n諸小者，陰陽形氣俱不足，勿取以鍼，而調以甘藥也。"
      },
      {
        "index": 39,
        "text": "黃帝曰︰余聞五藏六府之氣，滎俞所入為合，令何道從入，入安連過，願聞其故。"
      },
      {
        "index": 40,
        "text": "歧伯答曰︰此陽脈之別，入於內，屬於府者也。"
      },
      {
        "index": 41,
        "text": "黃帝曰︰滎俞與合，各有名乎。"
      },
      {
        "index": 42,
        "text": "歧伯答曰︰滎俞治外經，合治內府。"
      },
      {
        "index": 43,
        "text": "黃帝曰︰治內府奈何，"
      },
      {
        "index": 44,
        "text": "歧伯曰︰取之於合。"
      },
      {
        "index": 45,
        "text": "黃帝曰︰合各有名乎。"
      },
      {
        "index": 46,
        "text": "歧伯答曰︰胃合於三里，大腸入合於巨虛上廉，小腸合入於巨虛下廉，三焦合入於委陽，膀胱合入於委中央，膽合入於陽陵泉。"
      },
      {
        "index": 47,
        "text": "黃帝曰︰取之奈何。"
      },
      {
        "index": 48,
        "text": "歧伯答曰︰取之三里者，低跗取之。巨虛者，舉足取之。委陽者，屈伸而索之。委中者，屈而取之。陽陵泉者，正豎膝予之齊下至委陽之陽取之。取諸外經者，揄申而從之。"
      },
      {
        "index": 49,
        "text": "黃帝曰︰願聞六府之病。"
      },
      {
        "index": 50,
        "text": "歧伯答曰︰面熱者，足陽明病。\n魚絡血者，手陽明病。\n兩跗之上脈豎陷者，足陽明病，此胃脈也。"
      },
      {
        "index": 51,
        "text": "大腸病者，腸中切痛而鳴濯濯，冬日重感於寒，即泄當臍而痛，不能久立，與胃同候，取巨虛上廉。"
      },
      {
        "index": 52,
        "text": "胃病者，腹潅脹胃脘當心而痛，上肢兩恢，膈咽不通，食飲不下，取之三里也。"
      },
      {
        "index": 53,
        "text": "小腸病者，小腹痛，腰脊控睪而痛，時窘之後當耳前熱。若寒甚，若獨肩上熱甚，及手小指次指之間熱，若脈陷者，此其候也。手太陽病也，取之巨虛下廉。"
      },
      {
        "index": 54,
        "text": "三焦病者，腹氣滿，小腹尤堅，不得小便，窘急溢則水留，即為脹，候在足太陽之外大絡，大絡在太陽少陽之間，亦見於脈，取委陽。"
      },
      {
        "index": 55,
        "text": "膀胱病者，小腹偏腫而痛，以手按之，即欲小便而不得，肩上熱，若脈陷，及足小指外廉及脛踝後皆熱，若脈陷，取委中央。"
      },
      {
        "index": 56,
        "text": "膽病者，善太息，口苦，嘔宿汁，心下澹澹，恐人將捕之，嗌中吤吤然，數唾，在足少陽之本末，亦視其脈之陷下者，灸之，其寒熱者，取陽陵泉。"
      },
      {
        "index": 57,
        "text": "黃帝曰︰刺之有道乎。"
      },
      {
        "index": 58,
        "text": "歧伯答曰︰刺此者必中氣穴，無中肉節，中氣穴則鍼染於巷，中肉節即皮膚痛，補寫反則病益篤。中筋則筋緩，邪氣不出，與其真相搏亂而不去，反還內著，用鍼不審，以順為逆也。"
      }
    ]
  }
}
