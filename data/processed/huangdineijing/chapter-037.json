{
  "chapterNumber": 37,
  "title": "氣厥論三十七 (Suwen Chapter 37)",
  "sourceContent": {
    "paragraphs": [
      {
        "index": 1,
        "text": "黃帝問曰︰五藏六府，寒熱相移者何。"
      },
      {
        "index": 2,
        "text": "歧伯曰︰腎移寒於肝，癰腫少氣。\n脾移寒於肝，癰腫筋攣。\n肝移寒於心，狂隔中。\n心移寒於肺，肺消，肺消者飲一溲二，死不治。\n肺移寒於腎，為涌水，涌水者，按腹不堅，水氣客於大腸，疾行則鳴濯濯如囊裹漿，水之病也。"
      },
      {
        "index": 3,
        "text": "脾移熱於肝，則為驚衄。\n肝移熱於心，則死。\n心移熱於肺，傳為鬲消。\n肺移熱於腎，傳為柔醗。\n腎移熱於脾，傳為虛，腸澼死，不可治。"
      },
      {
        "index": 4,
        "text": "胞移熱於膀胱，則癃溺血。\n膀胱移熱於小腸，鬲腸不便，上為口糜。\n小腸移熱於大腸，為虙瘕為沈。\n大腸移熱於胃，善食而瘦，又謂之食亦。\n胃移熱於膽，亦曰食亦。\n膽移熱於腦，則辛頞鼻淵，鼻淵者，濁涕下不止也，傳為衄衊瞑目，故得之氣厥也。"
      }
    ]
  }
}
