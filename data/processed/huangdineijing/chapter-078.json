{
  "chapterNumber": 78,
  "title": "方盛衰論八十 (Suwen Chapter 80)",
  "sourceContent": {
    "paragraphs": [
      {
        "index": 1,
        "text": "雷公請問：氣之多少，何者為逆，何者為從？"
      },
      {
        "index": 2,
        "text": "黃帝答曰︰陽從左，陰從右，老從上，少從下，是以春夏歸陽為生，歸秋冬為死，反之則歸秋冬為生，是以氣多少，逆皆為厥。"
      },
      {
        "index": 3,
        "text": "問曰︰有餘者厥耶？"
      },
      {
        "index": 4,
        "text": "答曰︰一上不下，寒厥到膝，少者秋冬死，老者秋冬生。氣上不下，頭痛巔疾，求陽不得，求陰不審，五部隔無徵，若居曠野，若伏空室，綿綿乎屬不滿日。"
      },
      {
        "index": 5,
        "text": "是以少氣之厥，令人妄夢，其極至迷。三陽絕，三陰微，是為少氣。"
      },
      {
        "index": 6,
        "text": "是以肺氣虛，則使人夢見白物，見人斬血借借，得其時，則夢見兵戰。"
      },
      {
        "index": 7,
        "text": "腎氣虛，則使人夢見舟船溺人，得其時，則夢伏水中，若有畏恐。"
      },
      {
        "index": 8,
        "text": "肝氣虛，則夢見菌香生草，得其時，則夢伏樹下不敢起。"
      },
      {
        "index": 9,
        "text": "心氣虛，則夢救火陽物，得其時，則夢燔灼。"
      },
      {
        "index": 10,
        "text": "脾氣虛，則夢飲食不足，得其時，則夢築垣蓋屋。"
      },
      {
        "index": 11,
        "text": "此皆五臟氣虛，陽氣有餘，陰氣不足。合之五診，調之陰陽，以在經脈。"
      },
      {
        "index": 12,
        "text": "診有十度度人，脈度，臟度，肉度，筋度，俞度。陰陽氣盡，人病自具。脈動無常，散陰頗陽，脈脫不具，於無常行，診必上下，度民君卿，受師不卒，使術不明，不察逆從，是為妄行，持雌失雄，棄陰附陽，不知並合，診故不明，傳之後世，反論自章。"
      },
      {
        "index": 13,
        "text": "至陰虛，天氣絕；至陽盛，地氣不足。陰陽並交，至人之所行。陰陽交並者，陽氣先至，陰氣後至。"
      },
      {
        "index": 14,
        "text": "是以聖人持診之道，先後陰陽而持之，奇恆之勢，乃六十首，診合微之事，追陰陽之變，章五中之情，其中之論，取虛實之要，定五度之事，知此乃足以診。"
      },
      {
        "index": 15,
        "text": "是以切陰不得陽，診消亡；得陽不得陰，守學不湛。知左不知右，知右不知左，知上不知下，知先不知後，故治不久。知醜知善，知病知不病，知高知下，知坐知起，知行知止，用之有紀，診道乃具，萬世不殆。"
      },
      {
        "index": 16,
        "text": "起所有餘，知所不足，度事上下，脈事因格。是以形弱氣虛死，形氣有餘，脈氣不足死；脈氣有餘，形氣不足生。"
      },
      {
        "index": 17,
        "text": "是以診有大方，坐起有常，出入有行，以轉神明，必清必淨，上觀下觀，司八正邪，別五中部，按脈動靜，循尺滑澀寒溫之意，視其大小，合之病能，逆從以得，復知病名，診可十全，不失人情，故診之或視息視意，故不失條理，道甚明察，故能長久。不知此道，失經絕理，亡言妄期，此謂失道。"
      }
    ]
  }
}
