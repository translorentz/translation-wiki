{
  "chapterNumber": 79,
  "title": "解精微論八十一 (Suwen Chapter 81)",
  "sourceContent": {
    "paragraphs": [
      {
        "index": 1,
        "text": "黃帝在明堂，雷公請曰︰臣授業傳之，行教以經論，從容形法，陰陽刺灸，湯藥所滋，行治有賢不肖，未必能十全。若先言悲哀喜怒，燥濕寒暑，陰陽婦女，請問其所以然者，卑賤富貴，人之形體所從，群下通使，臨事以適道術，謹聞命矣。請問有毚愚僕漏之問，不在經者，欲聞其狀。"
      },
      {
        "index": 2,
        "text": "帝曰︰大矣。"
      },
      {
        "index": 3,
        "text": "公請問︰哭泣而淚不出者，若出而少涕，其故何也？"
      },
      {
        "index": 4,
        "text": "帝曰︰在經有也。"
      },
      {
        "index": 5,
        "text": "復問︰不知水所從生，涕所從出也。"
      },
      {
        "index": 6,
        "text": "帝曰︰若問此者，無益於治也。工之所知，道之所生也。夫心者，五臟之專精也，目者其竅也，華色者其榮也。是以人有德也，則氣和於目，有亡，憂知於色。"
      },
      {
        "index": 7,
        "text": "是以悲哀則泣下，泣下水所由生。水宗者，積水也，積水者，至陰也。至陰者，腎之精也。宗精之水，所以不出者，是精持之也。輔者裹之，故水不行也。夫水之精為志，火之精為神，水火相感，神志俱悲，是以目之水生也。故諺言曰︰心悲名曰志悲，志與心精共湊於目也。"
      },
      {
        "index": 8,
        "text": "是以俱悲則神氣傳於心，精上不傳於志，而志獨悲，故泣出也。泣涕者，腦也，腦者陰也，髓者，骨之充也，故腦滲為涕。"
      },
      {
        "index": 9,
        "text": "志者骨之主也，是以水流而涕從之者，其行類也，夫涕之與泣者，譬如人之兄弟，急則俱死，生則俱生，其志以早悲，是以涕泣俱出而橫行也。夫人涕泣俱出而相從者，所屬之類也。"
      },
      {
        "index": 10,
        "text": "雷公曰︰大矣。請問人哭泣而淚不出者，若出而少，涕不從之何也？"
      },
      {
        "index": 11,
        "text": "帝曰︰夫泣不出者，哭不悲也。不泣者，神不慈也。神不慈，則志不悲，陰陽相持，泣安能獨來。"
      },
      {
        "index": 12,
        "text": "夫志悲者惋，惋則沖陰，沖陰則志去目，志去則神不守精，精神去目，涕泣出也。且子獨不誦不念夫經言乎？厥則目無所見。夫人厥則陽氣並於上，陰氣並於下。陽並於上則火獨光也，陰並於下則足寒，足寒則脹也。夫一水不勝五火，故目眥盲。"
      },
      {
        "index": 13,
        "text": "是以衝風，泣下而不止。夫風之中目也，陽氣內守於精，是火氣燔目，故見風則泣下也。有以比之，夫火疾風生，乃能雨，此之類也。"
      }
    ]
  }
}
