{
  "chapterNumber": 17,
  "title": "脈要精微論十七 (Suwen Chapter 17)",
  "sourceContent": {
    "paragraphs": [
      {
        "index": 1,
        "text": "黃帝問曰︰診法何如。"
      },
      {
        "index": 2,
        "text": "歧伯對曰︰診法常以平旦，陰氣未動，陽氣未散，飲食未進，經脈未盛，絡脈調勻，氣血未亂，故乃可診有過之脈。切脈動靜而視精明，察五色，觀五藏有餘不足，六府強弱，形之盛衰，以此參伍，決死生之分。"
      },
      {
        "index": 3,
        "text": "夫脈者，血之府也，長則氣治，短則氣病，數則煩心，大則病進，上盛則氣高，下盛則氣脹，代則氣衰，細則氣少，濇則心痛，渾渾革至如涌泉，病進而色弊，僅僅其去如弦絕，死。"
      },
      {
        "index": 4,
        "text": "夫精明五色者，氣之華也。\n赤欲如白裹朱，不欲如赭；\n白欲如鵝羽，不欲如鹽；\n青欲如蒼璧之澤，不欲如藍；\n黃欲如羅裹雄黃，不欲如黃土；\n黑欲如重漆色，不欲如地蒼。\n五色精微象見矣，其壽不久也。\n夫精明者，所以視萬物，別白黑，審短長。以長為短，以白為黑，如是則精衰矣。"
      },
      {
        "index": 5,
        "text": "五藏者，中之守也，中盛藏滿，氣勝傷恐者，聲如從室中言，是中氣之濕也。\n言而微，終日乃復言者，此奪氣也。\n衣被不斂，言語善惡，不避親疏者，此神明之亂也。\n倉廩不藏者，是門戶不要也。\n水泉不止者，是膀胱不藏也。\n得守者生，失守者死。"
      },
      {
        "index": 6,
        "text": "夫五藏者，身之強也，頭者精明之府，頭頃視深，精神將奪矣。\n背者胸中之府，背曲肩隨，府將壞矣。\n腰者腎之府，轉搖不能，腎將憊矣。\n膝者筋之府，屈伸不能，行則僂附，筋將憊矣。\n骨者髓之府，不能久立，行則振掉，骨將憊矣。\n得強則生，失強則死。"
      },
      {
        "index": 7,
        "text": "歧伯曰︰反四時者，有餘為精，不足為消。\n應太過，不足為精；應不足，有餘為消。\n陰陽不相應，病名曰關格。"
      },
      {
        "index": 8,
        "text": "帝曰︰脈其四時動奈何，知病之所在奈何，知病之所變奈何，知病乍在內奈何，知病乍在外奈何，請問此五者，可得聞乎。"
      },
      {
        "index": 9,
        "text": "歧伯曰︰請言其與天運轉大也。萬物之外，六合之內，天地之變，陰陽之應，彼春之暖，為夏之暑，彼秋之忿，為冬之怒，四變之動，脈與之上下，以春應中規，夏應中矩，秋應中衡，冬應中權。\n是故冬至四十五日，陽氣微上，陰氣微下；\n夏至四十五日，陰氣微上，陽氣微下。\n陰陽有時，與脈為期，期而相失，知脈所分，分之有期，故知死時。\n微妙在脈，不可不察，察之有紀，從陰陽始，始之有經，從五行生，生之有度，四時為宜，補寫勿失，與天地如一，得一之情，以知死生。"
      },
      {
        "index": 10,
        "text": "是故聲合五音，色合五行，脈合陰陽，是知陰盛則夢涉大水恐懼，陽盛則夢大火燔灼，陰陽俱盛則夢相殺毀傷；上盛則夢飛，下盛則夢墮；甚飽則夢予，甚飢則夢取；肝氣盛則夢怒，肺氣盛則夢哭；短蟲多則夢聚眾，長蟲多則夢相擊毀傷。"
      },
      {
        "index": 11,
        "text": "是故持脈有道，虛靜為保。\n春日浮，如魚之遊在波；\n夏日在膚，泛泛乎萬物有餘；\n秋日下膚，蟄蟲將去；\n冬日在骨，蟄蟲周密，君子居室。\n故曰︰知內者按而紀之，知外者終而始之。\n此六者，持脈之大法。"
      },
      {
        "index": 12,
        "text": "心脈搏堅而長，當病舌卷不能言；其耎而散者，當消環自已。\n肺脈搏堅而長，當病唾血；其耎而散者，當病灌汗，至今不復散發也。\n肝脈搏堅而長，色不青，當病墜若搏，因血在肋下，令人喘逆；其耎而散色澤者，當病溢飲，溢飲者渴暴多飲，而易入肌皮腸胃之外也。\n胃脈搏堅而長，其色赤，當病折髀；其耎而散者，當病食痺。\n脾脈搏堅而長，其色黃，當病少氣；其耎而散色不澤者，當病足鴬腫，若水狀也。\n腎脈搏堅而長，其色黃而赤者，當病折腰；其耎而散者，當病少血，至今不復也。"
      },
      {
        "index": 13,
        "text": "帝曰︰診得心脈而急，此為何病，病形何如。"
      },
      {
        "index": 14,
        "text": "歧伯曰︰病名心疝，少腹當有形也。"
      },
      {
        "index": 15,
        "text": "帝曰︰何以言之。"
      },
      {
        "index": 16,
        "text": "歧伯曰︰心為牡藏，小腸為之使，故曰少腹當有形也。"
      },
      {
        "index": 17,
        "text": "帝曰︰診得胃脈，病形何如。"
      },
      {
        "index": 18,
        "text": "歧伯曰︰胃脈實則脹，虛則泄。"
      },
      {
        "index": 19,
        "text": "帝曰︰病成而變何謂。"
      },
      {
        "index": 20,
        "text": "歧伯曰︰風成為寒熱，癉成為消中，厥成為巔疾，久風為飧泄，脈風成為癘，病之變化，不可勝數。"
      },
      {
        "index": 21,
        "text": "帝曰︰諸癰腫筋攣骨痛，此皆安生。"
      },
      {
        "index": 22,
        "text": "歧伯曰︰此寒氣之腫，八風之變也。"
      },
      {
        "index": 23,
        "text": "帝曰︰治之奈何。"
      },
      {
        "index": 24,
        "text": "歧伯曰︰此四時之病，以其勝治之，愈也。"
      },
      {
        "index": 25,
        "text": "帝曰︰有故病五藏發動，因傷脈色，各何以知其久暴至之病乎。"
      },
      {
        "index": 26,
        "text": "歧伯曰︰悉乎哉問也。\n徵其脈小色不奪者，新病也；\n徵其脈不奪其色奪者，此久病也；\n徵其脈與五色俱奪者，此久病也；\n徵其脈與五色俱不奪者，新病也。\n肝與腎脈並至，其色蒼赤，當病毀傷，不見血，已見血，濕若中水也。"
      },
      {
        "index": 27,
        "text": "尺內兩傍，則季肋也，尺外以候腎，尺裏以候腹。\n中附上，左外以候肝，內以候鬲；\n右外以候胃，內以候脾。\n上附上，右外以候肺，內以候胸中；\n左外以候心，內以候膻中。\n前以候前，後以候後。\n上竟上者，胸喉中事也；\n下竟下者，少腹腰股膝脛足中事也。"
      },
      {
        "index": 28,
        "text": "麤大者，陰不足陽有餘，為熱中也。\n來疾去徐，上實下虛，為厥巔疾；\n來徐去疾，上虛下實，為惡風也。"
      },
      {
        "index": 29,
        "text": "故中惡風者，陽氣受也。有脈俱沈細數者，少陰厥也；沈細數散者，寒熱也；浮而散者為眴仆。諸浮不躁者皆在陽，則為熱，其有躁者在手。諸細而沈者皆在陰，則為骨痛；其有靜者在足。數動一代者，病在陽之脈也，洩及便膿血。"
      },
      {
        "index": 30,
        "text": "諸過者，切之，濇者陽氣有餘也，滑者陰氣有餘也。\n陽氣有餘，為身熱無汗，\n陰氣有餘，為多汗身寒，\n陰陽有餘，則無汗而寒。\n推而外之，內而不外，有心腹積也。\n推而內之，外而不內，身有熱也。\n推而上之，上而不下，腰足清也。\n推而下之，下而不上，頭項痛也。\n按之至骨，脈氣少者，腰脊痛而身有痺也。"
      }
    ]
  }
}
