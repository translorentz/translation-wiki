{
  "chapterNumber": 147,
  "title": "百病始生第六十六 (Lingshu Chapter 66)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰夫百病之始生也，皆生於風雨寒暑，清濕喜怒。喜怒不節則傷藏，風雨則傷上，清濕則傷下，三部之氣，所傷異類，願聞其會。"
      },
      {
        "index": 2,
        "text": "歧伯曰︰三部之氣各不同，或起於陰，或起於陽，請言其方。喜怒不節，則傷藏，藏傷則病起於陰也。清濕襲虛，則病起於下，風雨襲虛，則病起於上，是謂三部。至於其淫泆不可勝數。"
      },
      {
        "index": 3,
        "text": "黃帝曰︰余固不能數，故問先師，願卒聞其道。"
      },
      {
        "index": 4,
        "text": "歧伯曰︰風雨寒熱，不得虛邪，不能獨傷人，卒然逢疾風暴雨而不病者，蓋無虛，故邪不能獨傷人，此必因虛邪之風，與其身形，兩虛相得，乃客其形。兩實相逢，眾人肉堅。其中於虛邪也，因於天時，與其身形，參以虛實，大病乃成。氣有定舍，因處為名，上下中外，分為三員。"
      },
      {
        "index": 5,
        "text": "是故虛邪之中人也，始於皮膚，皮膚緩則腠理開，開則邪從毛髮入，入則抵深，深則毛髮立，毛髮立則淅然，故皮膚痛。留而不去，則傳舍於絡脈，在絡之時，痛於肌肉，其痛之時息，大經乃代。留而不去，傳舍於經，在經之時，洒淅喜驚。留而不去，傳舍於輸，在輸之時，六氣不通四肢，則肢節痛，腰脊乃強。留而不去，傳舍於伏衝之脈，在伏衝之時，體重身痛。留而不去，傳舍於腸胃，在腸胃之時，賁響腹脹，脹多寒則腸鳴飧泄，食不化，多熱則溏出麋。留而不出，傳舍於腸胃之外，募原之間，留著於脈，稽留而不去，息而成積，或著孫脈，或著絡脈，或著經脈，或著輸脈，或著於伏衝之脈，或著於膂筋，或著於腸胃之募原，上連於緩筋，邪氣淫泆，不可勝論。"
      },
      {
        "index": 6,
        "text": "黃帝曰︰願盡聞其所由然。"
      },
      {
        "index": 7,
        "text": "歧伯曰︰其著孫絡之脈而成積者，其積往來上下臂手孫絡之居也，浮而緩，不能句積而止之，故往來移行腸胃之間，水湊滲注灌，濯濯有音，有寒則潅滿雷引，故時切痛。其著於陽明之經，則挾臍而居，飽食則益大，饑則益小。其著於緩筋也，似陽明之積，飽食則痛，饑則安。其著於腸胃之募原也，痛而外連於緩筋，飽食則安，饑則痛。其著於伏衝之脈者，揣之應手而動，發手則熱氣下於兩股如湯沃之狀。其著於膂筋，在腸後者，饑則積見，飽則積不見，按之不得。其著於輸之脈者，閉塞不通，津液不下，孔竅乾塞，此邪氣之從外入內從上下也。"
      },
      {
        "index": 8,
        "text": "黃帝曰︰積之始生，至其已成，奈何。"
      },
      {
        "index": 9,
        "text": "歧伯曰︰積之始生，得寒乃生，厥乃成積也。"
      },
      {
        "index": 10,
        "text": "黃帝曰︰其成積奈何。"
      },
      {
        "index": 11,
        "text": "歧伯曰︰厥氣生足悗，悗生脛寒，脛寒則血脈凝濇，血脈凝濇則寒氣上入於腸胃，入於腸胃則潅脹，潅脹則腸外之汁沫迫聚不得散，日以成積。卒然多食飲，則腸滿，起居不節，用力過度，則絡脈傷，陽絡傷則血外溢。血外溢則衄血，陰絡傷則血內溢，血內溢則後血，腸胃之絡傷，則血溢於腸外，腸外有寒，汁沫與血相搏，則并合凝聚不得散，而積成矣。卒然外中於寒，若內傷於憂怒，則氣上逆，氣上逆則六輸不通，溫氣不行，凝血蘊裹而不散，津液濇滲，著而不去，而積皆成矣。"
      },
      {
        "index": 12,
        "text": "黃帝曰︰其生於陰者，奈何。"
      },
      {
        "index": 13,
        "text": "歧伯曰︰憂思傷心，重寒傷肺，忿怒傷肝，醉以入房，汗出當風傷脾，用力過度，若入房汗出浴，則傷腎，此內外三部之所生病者也。"
      },
      {
        "index": 14,
        "text": "黃帝曰︰善。治之奈何。"
      },
      {
        "index": 15,
        "text": "歧伯答曰︰察其所痛，以知其應，有餘不足，當補則補，當寫則寫，無逆天時，是謂至治。"
      }
    ]
  }
}
