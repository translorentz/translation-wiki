{
  "chapterNumber": 47,
  "title": "奇病論四十七 (Suwen Chapter 47)",
  "sourceContent": {
    "paragraphs": [
      {
        "index": 1,
        "text": "黃帝問曰︰人有重身，九月而瘖，此為何也。"
      },
      {
        "index": 2,
        "text": "歧伯對曰︰胞之絡脈絕也。"
      },
      {
        "index": 3,
        "text": "帝曰︰何以言之。"
      },
      {
        "index": 4,
        "text": "歧伯曰︰胞絡者繫於腎，少陰之脈，貫腎繫舌本，故不能言。"
      },
      {
        "index": 5,
        "text": "帝曰︰治之奈何。"
      },
      {
        "index": 6,
        "text": "歧伯曰︰無治也，當十月復。"
      },
      {
        "index": 7,
        "text": "刺法曰︰無損不足，益有餘，以成其疹，然後調之。所謂無損不足者，身羸瘦，無用鑱石也；無益其有餘者腹中有形而泄之，泄之則精出而病獨擅中，"
      },
      {
        "index": 8,
        "text": "故曰︰疹成也。"
      },
      {
        "index": 9,
        "text": "帝曰︰病恢下滿氣逆，二三歲不已，是為何病。"
      },
      {
        "index": 10,
        "text": "歧伯曰︰病名曰息積，此不妨於食，不可灸刺，積為導引服藥，藥不能獨治也。"
      },
      {
        "index": 11,
        "text": "帝曰︰人有身體髀股鴬皆腫，環臍而痛是為何病。"
      },
      {
        "index": 12,
        "text": "歧伯曰︰病名曰伏梁，此風根也，其氣溢於大腸，而著於肓，肓之源，在臍下，故環臍而痛也。不可動之，動之，為水溺濇之病也。"
      },
      {
        "index": 13,
        "text": "帝曰︰人有尺脈數甚，筋急而見，此為何病。"
      },
      {
        "index": 14,
        "text": "歧伯曰︰此所謂疹筋，是人腹必急，白色黑色見，則病甚。"
      },
      {
        "index": 15,
        "text": "帝曰︰人有病頭痛以數歲不已，此安得之，名為何病。"
      },
      {
        "index": 16,
        "text": "歧伯曰︰當有所犯大寒，內至骨髓，髓者以腦為主，腦逆故令頭痛，齒亦痛。病名曰厥逆。"
      },
      {
        "index": 17,
        "text": "帝曰︰善。"
      },
      {
        "index": 18,
        "text": "帝曰︰有病口甘者，病名為何，何以得之。"
      },
      {
        "index": 19,
        "text": "歧伯曰︰此五氣之溢也，名曰脾癉。夫五味入口，藏於胃，脾為之行其精氣，津液在脾，故令人口甘也；此肥美之所發也，此人必數食甘美而多肥也，肥者令人內熱，甘者令人中滿，故其氣上溢，轉為消渴。治之以蘭，除陳氣也。"
      },
      {
        "index": 20,
        "text": "帝曰︰有病口苦，取陽陵泉，口苦者病名為何，何以得之。"
      },
      {
        "index": 21,
        "text": "歧伯曰︰病名曰膽癉。夫肝者中之將也，取決於膽，咽為之使。此人者，數謀慮不決，故膽虛氣上溢，而口為之苦。治之以膽募俞，治在陰陽十二官相使中。"
      },
      {
        "index": 22,
        "text": "帝曰︰有癃者，一日數十溲，此不足也；身熱如炭，頸膺如格，人迎躁盛，喘息氣逆，此有餘也，太陰脈微細如髮者，此不足也。其病安在，名為何病。"
      },
      {
        "index": 23,
        "text": "歧伯曰︰病在太陰，其盛在胃頗在肺，病名曰厥，死不治。此所謂得五有餘二不足也。"
      },
      {
        "index": 24,
        "text": "帝曰︰何謂五有餘，二不足。"
      },
      {
        "index": 25,
        "text": "歧伯曰︰所謂五有餘者，五病之氣有餘也；二不足者，亦病氣之不足也。今外得五有餘內得二不足，此其身不表不裏，亦正死明矣。"
      },
      {
        "index": 26,
        "text": "帝曰︰人生而有病巔疾者，病名曰何，安所得之。"
      },
      {
        "index": 27,
        "text": "歧伯曰︰病名為胎病，此得之在母腹中時，其母有所大驚，氣上而不下，精氣并居，故令子發為巔疾也。"
      },
      {
        "index": 28,
        "text": "帝曰︰有病痝然如有水狀，切其脈大緊，身無痛者，形不瘦不能食，食少，名為何病。"
      },
      {
        "index": 29,
        "text": "歧伯曰︰病生在腎，名為腎風。腎風而不能食善驚，驚已，心氣痿者死。"
      },
      {
        "index": 30,
        "text": "帝曰︰善。"
      }
    ]
  }
}
