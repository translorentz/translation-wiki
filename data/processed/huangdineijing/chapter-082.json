{
  "chapterNumber": 82,
  "title": "九鍼十二原第一 (Lingshu Chapter 1)",
  "sourceContent": {
    "paragraphs": [
      {
        "index": 1,
        "text": "法天"
      },
      {
        "index": 2,
        "text": "黃帝問於歧伯曰︰余子萬民，養百姓，而收租稅。余哀其不給，而屬有疾病。余欲勿使被毒藥，無用砭石，欲以微鍼通其經脈，調其血氣，榮其逆順出入之會。令可傳於後世，必明為之法，令終而不滅，久而不絕，易用難忘，為之經紀。異其章，別其表裏，為之終始。令各有形，先立鍼經，願聞其情。"
      },
      {
        "index": 3,
        "text": "歧伯答曰︰臣請推而次之，令有綱紀，始於一，終於九焉。請言其道。小鍼之要，易陳而難入，麤守形，上守神，神乎神，客在門，未呟其疾，惡知其原。刺之微 在速遲，麤守關，上守機，機之動，不離其空，空中之機，清靜而微，其來不可逢，其往不可追。知機之道者，不可掛以髮，不知機道，叩之不發，知其往來，要與之期，麤之闇乎，妙哉，工獨有之。往者為逆，來者為順，明知逆順，正行無問。逆而奪之，惡得無虛，追而濟之，惡得無實，迎之隨之，以意和之，鍼道畢矣。"
      },
      {
        "index": 4,
        "text": "凡用鍼者，虛則實之，滿則泄之，宛陳則除之，邪勝則虛之，大要曰︰徐而疾則實，疾而徐則虛。言實與虛，若有若無，察後與先，若存若亡，為虛與實，若得若失。虛實之要，九鍼最妙，補寫之時，以鍼為之。寫曰必持內之，放而出之，排陽得鍼，邪氣得泄。按而引鍼，是謂內溫，血不得散，氣不得出也。補曰：隨之，隨之，意若妄之，若行若按，如蚊虞止，如留如還，去如弦絕，令左屬右，其氣故止，外門已閉，中氣乃實，必無留血，急取誅之。持鍼之道，堅者為寶，正指直刺，無鍼左右，神在秋毫，屬意病者，審視血脈者，刺之無殆。方刺之時，必在懸陽，及與兩衛，神屬勿去，知病存亡。血脈者，在腧橫居，視之獨澄，切之獨堅。"
      },
      {
        "index": 5,
        "text": "九鍼之名，各不同形。\n一曰鑱鍼，長一寸六分。\n二曰員鍼，長一寸六分。\n三曰鍉鍼，長三寸半。\n四曰鋒鍼，長一寸六分。\n五曰鈹鍼，長四寸，廣二分半。\n六曰員利鍼，長一寸六分。\n七曰毫鍼，長三寸六分。\n八曰長鍼，長七寸。\n九曰大鍼，長四寸。"
      },
      {
        "index": 6,
        "text": "鑱鍼者，頭大末銳，去寫陽氣。\n員鍼者，鍼如卵形，揩摩分間，不得傷肌肉，以寫分氣。\n鍉鍼者，鋒如黍粟之銳，主按脈勿陷，以致其氣。\n鋒鍼者，刃三隅以發痼疾。\n鈹鍼者，末如劍鋒，以取大膿。\n員利鍼者，大如氂，且員且銳，中身微大，以取暴氣。\n毫鍼者，尖如嘘虞喙，靜以徐往，微以久留之，而養以取痛痹。\n長鍼者，鋒利身薄，可以取遠痹。\n大鍼者，尖如挺，其鋒微員，以寫機關之水也。\n九鍼畢矣。"
      },
      {
        "index": 7,
        "text": "夫氣之在脈也，邪氣在上，濁氣在中，清氣在下。故鍼陷脈則邪氣出，鍼中脈則濁氣出，鍼大深則邪氣反沉病益。故曰：皮肉筋脈，各有所處，病各有所宜，各不同形，各以任其所宜，無實無虛，損不足而益有餘，是謂甚病，病益甚取五脈者死，取三脈者恇，奪陰者死，奪陽者狂，鍼害畢矣。刺之而氣不至，無問其數。刺之而氣至，乃去之，勿復鍼。鍼各有所宜，各不同形，各任其所，為刺之要。氣至而有效，效之信，若風之吹雲，明乎若見蒼天，刺之道畢矣。"
      },
      {
        "index": 8,
        "text": "黃帝曰︰願聞五藏六府所出之處。"
      },
      {
        "index": 9,
        "text": "歧伯曰︰五藏五腧，五五二十五腧，六府六腧，六六三十六腧，經脈十二，絡脈十五，凡二十七氣。以上下所出為井，所溜為滎，所注為腧，所行為經，所入為合，二十七氣所行，皆在五腧也。節之交，三百六十五會，知其要者，一言而終，不知其要，流散無窮，所言節者，神氣之所遊行出入也，非皮肉筋骨也。\n觀其色，察其目，知其散復。一其形，聽其動靜，知其邪正。右主推之，左持而禦之，氣至而去之。凡將用鍼，必先診脈，視氣之劇易，乃可以治也。\n五藏之氣，已絕於內，而用鍼者，反實其外，是謂重竭，重竭必死，其死也靜，治之者，輒反其氣，取腋與膺。\n五藏之氣，已絕於外，而用鍼者，反實其內，是謂逆厥，逆厥則必死，其死也躁，治之者，反取四末刺之，害中而不去則精泄，害中而去則致氣，精泄則病益甚而恇，致氣則生為癰瘍。"
      },
      {
        "index": 10,
        "text": "五藏有六府，六府有十二原，十二原出於四關，四關主治五藏，五藏有疾，當取之十二原。十二原者，五藏之所以稟三百六十五節氣味也。五藏有疾也，應出十二原，十二原各有所出，明知其原，呟其應，而知五藏之害矣。\n陽中之少陰，肺也，其原出於太淵，太淵二；\n陽中之太陽，心也，其原出於大陵，大陵二；\n陰中之少陽，肝也，其原出於太衝，太衝二；\n陰中之至陰，脾也，其原出於太白，太白二；\n陰中之太陰，腎也，其原出於太谿，太谿二。\n膏之原，出於鳩尾，鳩尾一。\n肓之原。出於脖胦，脖胦一。\n凡此十二原者，主治五藏六府之有疾者也，脹取三陽，飧泄取三陰。"
      },
      {
        "index": 11,
        "text": "今夫五藏之有疾也，譬猶刺也，猶污也，猶結也，猶閉也。\n刺雖久，猶可拔也。\n污雖久，猶可雪也。\n結雖久，猶可解也。\n閉（門下）雖久，猶可決也，\n或言久疾之不可取者，非其說也，夫善用鍼者，取其疾也，猶拔刺也，猶雪污也，猶解結也，猶決閉也，疾雖久，猶可畢也。言不可治者，未得其術也。\n刺諸熱者，如以手探湯。\n刺寒清者，如人不欲行。\n陰有陽疾者，取之下陵三里，正往無殆，氣下乃止，不下復始也。\n疾高而內者，取之陰之陵泉。\n疾高而外者，取之陽之陵泉也。"
      }
    ]
  }
}
