{
  "chapterNumber": 65,
  "title": "標本病傳論六十五 (Suwen Chapter 65)",
  "sourceContent": {
    "paragraphs": [
      {
        "index": 1,
        "text": "黃帝問曰︰病有標本，刺有逆從，奈何。"
      },
      {
        "index": 2,
        "text": "歧伯對曰︰凡刺之方，必別陰陽，前後相應，逆從得施，標本相移。\n故曰有其在標而求之於標，有其在本而求之於本，有其在本而求之於標，有其在標而求之於本；故治有取標而得者，有取本而得者，有逆取而得者，有從取而得者。故知逆與從，正行無問，知標本者，萬舉萬當，不知標本，是謂妄行。"
      },
      {
        "index": 3,
        "text": "夫陰陽逆從，標本之為道也，小而大，言一而知百病之害，少而多，淺而博，可以言一而知百也。以淺而知深，察近而知遠，言標與本，易而勿及。"
      },
      {
        "index": 4,
        "text": "治反為逆，治得為從。"
      },
      {
        "index": 5,
        "text": "先病而後逆者，治其本；先逆而後病者，治其本。"
      },
      {
        "index": 6,
        "text": "先寒而後生病者，治其本；先病而後生寒者，治其本。"
      },
      {
        "index": 7,
        "text": "先熱而後生病者，治其本；先熱而後生中滿者，治其標。"
      },
      {
        "index": 8,
        "text": "先病而後泄者，治其本；先泄而後生他病者，治其本。必且調之，乃治其他病。"
      },
      {
        "index": 9,
        "text": "先病而後生中滿者，治其標；先中滿而後煩心者，治其本。"
      },
      {
        "index": 10,
        "text": "人有客氣有同氣。"
      },
      {
        "index": 11,
        "text": "小大不利，治其標；小大利，治其本。"
      },
      {
        "index": 12,
        "text": "病發而有餘，本而標之，先治其本，後治其標。\n病發而不足，標而本之，先治其標，後治其本。"
      },
      {
        "index": 13,
        "text": "謹察間甚，以意調之；間者并行，甚者獨行，先以小大不利而後生病者，治其本。"
      },
      {
        "index": 14,
        "text": "夫病傳者心病，先心痛，一日而欬，三日脅肢痛，五日閉塞不通，身痛體重，三日不已，死，冬夜半，夏日中。"
      },
      {
        "index": 15,
        "text": "肺病喘欬，三日而脅肢滿痛，一日身重體痛，五日而脹，十日不已，死，冬日入，夏日出。"
      },
      {
        "index": 16,
        "text": "肝病頭目眩脅肢滿，三日體重身痛，五日而脹，三日腰脊少腹痛脛痠，三日不已，死，冬日入，夏早食。"
      },
      {
        "index": 17,
        "text": "脾病身痛體重，一日而脹，二日少腹腰脊痛脛痠，三日背（月呂）筋痛小便閉，十日不已，死，冬人定，夏晏食。"
      },
      {
        "index": 18,
        "text": "腎病少腹腰脊痛（骨行）痠，三日背（月呂）筋痛小便閉，三日腹脹，三日兩脅肢痛，三日不已，死，冬大晨，夏晏晡。"
      },
      {
        "index": 19,
        "text": "胃病脹滿，五日少腹腰脊痛（骨行）痠，三日背 （月呂）筋痛小便閉，五日身體重，六日不已，死，冬夜半後，夏日昳。"
      },
      {
        "index": 20,
        "text": "膀胱病小便閉，五日少腹脹腰脊痛（骨行）痠，一日腹脹，一日身體痛，二日不已，死，冬雞鳴，夏下晡。"
      },
      {
        "index": 21,
        "text": "諸病以次是相傳，如是者，皆有死期，不可刺。間一藏止，及至三四藏者，乃可刺也。"
      }
    ]
  }
}
