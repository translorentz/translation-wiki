{
  "chapterNumber": 114,
  "title": "海論第三十三 (Lingshu Chapter 33)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰余聞刺法於夫子，夫子之所言，不離於營衛血氣。夫十二經脈者，內屬於府藏，外絡於肢節，夫子乃合之於四海乎。"
      },
      {
        "index": 2,
        "text": "歧伯答曰︰人亦有四海，十二經水，經水者，皆注於海，海有東南西北，命曰四海。"
      },
      {
        "index": 3,
        "text": "黃帝曰︰以人應之奈何。"
      },
      {
        "index": 4,
        "text": "歧伯曰︰人有髓海，有血海，有氣海，有水穀之海，凡此四者，以應四海也。"
      },
      {
        "index": 5,
        "text": "黃帝曰︰遠乎哉。夫子之合人天地四海也，願聞應之奈何。"
      },
      {
        "index": 6,
        "text": "歧伯答曰︰必先明知陰陽表裏榮輸所在，四海定矣。"
      },
      {
        "index": 7,
        "text": "黃帝曰︰定之奈何。"
      },
      {
        "index": 8,
        "text": "歧伯曰︰胃者水穀之海，其輸上在氣街，下至三里。衝脈者，為十二經之海，其輸上在於大杼，下出於巨虛之上下廉。膻中者，為氣之海，其輸上在柱骨之上下，前在於人迎。腦為髓之海，其輸上在於其蓋，下在風府。"
      },
      {
        "index": 9,
        "text": "黃帝曰︰凡此四海者，何利何害，何生何敗。"
      },
      {
        "index": 10,
        "text": "歧伯曰︰得順者生，得逆者敗，知調者利，不知調者害。"
      },
      {
        "index": 11,
        "text": "黃帝曰︰四海之逆順奈何。"
      },
      {
        "index": 12,
        "text": "歧伯曰︰氣海有餘者，氣滿胸中，悗息面赤。氣海不足，則氣少不足以言。血海有餘，則常想其身大，怫然不知其所病。血海不足，亦常想身小，狹然不知其所病。水穀之海有餘，則腹滿。水穀之海不足，則飢不受穀食。髓海有餘，則輕勁多力，自過其度。髓海不足，則腦轉耳鳴，，脛痠眩冒，目無所見，懈怠安臥。"
      },
      {
        "index": 13,
        "text": "黃帝曰︰余已聞逆順，調之奈何。"
      },
      {
        "index": 14,
        "text": "歧伯曰︰審守其輸，而調其虛實，無犯其害，順者得復。逆者必敗。"
      },
      {
        "index": 15,
        "text": "黃帝曰︰善。"
      }
    ]
  }
}
