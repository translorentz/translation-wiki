{
  "chapterNumber": 53,
  "title": "刺志論五十三 (Suwen Chapter 53)",
  "sourceContent": {
    "paragraphs": [
      {
        "index": 1,
        "text": "黃帝問曰︰願聞虛實之要。"
      },
      {
        "index": 2,
        "text": "歧伯對曰︰氣實形實，氣虛形虛，此其常也，反此者病。\n穀盛氣盛，穀虛氣虛，此其常也，反此者病。\n脈實血實，脈虛血虛，此其常也，反此者病。"
      },
      {
        "index": 3,
        "text": "帝曰︰如何而反。"
      },
      {
        "index": 4,
        "text": "歧伯曰︰氣虛身熱，此謂反也。\n穀入多而氣少，此謂反也。\n穀不入而氣多，此謂反也。\n脈盛血少，此謂反也。\n脈少血多，此謂反也。"
      },
      {
        "index": 5,
        "text": "氣盛身寒，得之傷寒。\n氣虛身熱，得之傷暑。\n穀入多而氣少者，得之有所脫血濕居下也。\n穀入少而氣多者，邪在胃及與肺也。\n脈小血多者，飲中熱也。\n脈大血少者，脈有風氣，水漿不入，此之謂也。"
      },
      {
        "index": 6,
        "text": "夫實者，氣入也。虛者，氣出也。氣實者，熱也。氣虛者，寒也。入實者，左手開鍼空也。入虛者，左手閉鍼空也。"
      }
    ]
  }
}
