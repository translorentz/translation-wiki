{
  "chapterNumber": 160,
  "title": "歲露論第七十九 (Lingshu Chapter 79)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰經言夏日傷暑，秋病瘧，瘧之發以時，其故何也。"
      },
      {
        "index": 2,
        "text": "歧伯對曰︰邪客於風府，病循膂而下，衛氣一日一夜，常大會於風府，其明日日下一節，故其日作晏。此其先客於脊背也，故每至於風府則腠理開，腠理開則邪氣入，邪氣入則病作，此所以日作尚晏也。衛氣之行風府，日下一節，二十一日，下至尾底，二十二日，入脊內，注於伏衝之脈，其行九日，出於缺盆之中，其氣上行，故其病稍益，至其內搏於五藏，橫連募原，其道遠，其氣深，其行遲，不能日作，故次日乃畜積而作焉。"
      },
      {
        "index": 3,
        "text": "黃帝曰︰衛氣每至於風府，腠理乃發，發則邪入焉，其衛氣日下一節，則不當風府，奈何。"
      },
      {
        "index": 4,
        "text": "歧伯曰︰風府無常，衛氣之所應，必開其腠理，氣之所舍節，則其府也。"
      },
      {
        "index": 5,
        "text": "黃帝曰︰善。夫風之與瘧也，相與同類，而風常在，而瘧特以時休，何也。"
      },
      {
        "index": 6,
        "text": "歧伯曰︰風氣留其處，瘧氣隨經絡，沉以內搏，故衛氣應，乃作也。"
      },
      {
        "index": 7,
        "text": "帝曰︰善。"
      },
      {
        "index": 8,
        "text": "黃帝問於少師曰︰余聞四時八風之中人也，故有寒暑，寒則皮膚急而腠理閉，暑則皮膚緩而腠理開，賊風邪氣因得以入乎，將必須八正虛邪，乃能傷人乎。"
      },
      {
        "index": 9,
        "text": "少師答曰︰不然，賊風邪氣之中人也，不得以時，然必因其開也，其入深，其內極病，其病人也，卒暴，因其閉也，其入淺以留，其病也，徐以遲。"
      },
      {
        "index": 10,
        "text": "黃帝曰︰有寒溫和適，腠理不開，然有卒病者，其故何也。"
      },
      {
        "index": 11,
        "text": "少師答曰︰帝弗知邪入乎。雖平居，其腠理開閉緩急，其故常有時也。"
      },
      {
        "index": 12,
        "text": "黃帝曰︰可得聞乎。"
      },
      {
        "index": 13,
        "text": "少師曰︰人與天地相參也，與日月相應也。故月滿則海水西盛，人血氣積，肌肉充，皮膚緻，毛髮堅，腠理鹸，煙垢著，當是之時，雖遇賊風，其入淺不深。至其月郭空，則海水東盛，人氣血虛，其衛氣去，形獨居，肌肉減，皮膚縱，腠理開，毛髮殘，膲理薄，煙垢落，當是之時，遇賊風，則其入深，其病人也，卒暴。"
      },
      {
        "index": 14,
        "text": "黃帝曰︰其有卒然暴死暴病者，何也。"
      },
      {
        "index": 15,
        "text": "少師答曰︰三虛者，其死暴疾也。得三實者邪不能傷人也。"
      },
      {
        "index": 16,
        "text": "黃帝曰︰願聞三虛。"
      },
      {
        "index": 17,
        "text": "少師曰︰乘年之衰，逢月之空，失時之和，因為賊風所傷，是謂三虛，故論不知三虛，工反為麤。"
      },
      {
        "index": 18,
        "text": "帝曰︰願聞三實。"
      },
      {
        "index": 19,
        "text": "少師曰︰逢年之盛，遇月之滿，得時之和，雖有賊風邪氣，不能危之也，命曰三實。"
      },
      {
        "index": 20,
        "text": "黃帝曰︰善乎哉論，明乎哉道，請藏之金匱，然此一夫之論也。"
      },
      {
        "index": 21,
        "text": "黃帝曰︰願聞歲之所以皆同病者，何因而然。"
      },
      {
        "index": 22,
        "text": "少師曰︰此八正之候也。"
      },
      {
        "index": 23,
        "text": "黃帝曰︰候之奈何。"
      },
      {
        "index": 24,
        "text": "少師曰︰候此者，常以冬至之日，太一立於狮蟄之宮，其至也，天必應之以風雨者矣。風雨從南方來者，為虛風，賊傷人者也。其以夜半至也，萬民皆臥而弗犯也，故其歲民少病。其以晝至者，萬民懈惰而皆中於虛風，故萬民多病。虛邪入客於骨而不發於外，至其立春，陽氣大發，腠理開，因立春之日，風從西方來，萬民又皆中於虛風，此兩邪相搏，經氣結代者矣。故諸逢其風而遇其雨者，命曰遇歲露焉。因歲之和，而少賊風者，民少病而少死，歲多賊風邪氣，寒溫不和，則民多病而死矣。"
      },
      {
        "index": 25,
        "text": "黃帝曰︰虛邪之風，其所傷貴賤何如，候之奈何。"
      },
      {
        "index": 26,
        "text": "少師答曰︰正月朔日，太一居天留之宮，其日西北風不雨，人多死矣。正月朔日，平旦北風，春，民多死。正月朔日，平旦北風行，民病死者，十有三也。正月朔日，日中北風，夏，民多死。正月朔日，夕時北風，秋，民多死。終日北風，大病，死者十有六。正月朔日，風從南方來，命曰旱鄉，從西方來，命曰白骨，將國有殃，人多死亡。正月朔日，風從東方來，發屋，揚沙石，國有大災也。正月朔日，風從東南方來，春有死亡。正月朔日，天和溫，不風，糴賤民不病，天寒而風，糴貴民多病。此所謂候歲之風，殘傷人者也。二月丑，不風，民多心腹病。三月戌不溫，民多寒熱。四月已不暑，民多癉病。十月申不寒，民多暴死。諸所謂風者，皆發屋，折樹木，揚沙石，起毫毛，發腠理者也。"
      }
    ]
  }
}
