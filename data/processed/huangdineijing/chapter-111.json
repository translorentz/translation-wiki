{
  "chapterNumber": 111,
  "title": "決氣第三十 (Lingshu Chapter 30)",
  "sourceContent": {
    "paragraphs": [
      {
        "index": 1,
        "text": "黃帝曰︰余聞人有精氣津液血脈，余意以為一氣耳，今乃辨為六名，余不知其所以然。"
      },
      {
        "index": 2,
        "text": "歧伯曰︰兩神相搏，合而成形，常先身生，是謂精。何謂氣。"
      },
      {
        "index": 3,
        "text": "歧伯曰︰上焦開發，宣五穀味，熏膚，充身，澤毛，若霧露之溉，是謂氣。何謂津。"
      },
      {
        "index": 4,
        "text": "歧伯曰︰腠理發泄，汗出溱溱，是謂津。何謂液。"
      },
      {
        "index": 5,
        "text": "歧伯曰︰穀入氣滿，淖澤注於骨，骨屬屈伸，洩澤補益腦髓，皮膚潤澤，是謂液。何謂血。"
      },
      {
        "index": 6,
        "text": "歧伯曰︰中焦受氣，取汁變化而赤，是謂血。何謂脈。"
      },
      {
        "index": 7,
        "text": "歧伯曰︰壅遏營氣，令無所避，是謂脈。"
      },
      {
        "index": 8,
        "text": "黃帝曰︰六氣者，有餘不足，氣之多少，腦髓之虛實，血脈之清濁，何以知之。"
      },
      {
        "index": 9,
        "text": "歧伯曰︰精脫者，耳聾。氣脫者，目不明。津脫者，腠理開，汗大泄，。液脫者，骨屬屈伸不利，色夭，腦髓消，脛痠，耳數鳴。血脫者，色白，夭然不澤，其脈空虛，此其候也。"
      },
      {
        "index": 10,
        "text": "黃帝曰︰六氣者，貴賤何如。"
      },
      {
        "index": 11,
        "text": "歧伯曰︰六氣者，各有部主也，其貴賤善惡，可為常主，然五穀與胃為大海也。"
      }
    ]
  }
}
