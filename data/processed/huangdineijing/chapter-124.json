{
  "chapterNumber": 124,
  "title": "淫邪發夢第四十三 (Lingshu Chapter 43)",
  "sourceContent": {
    "paragraphs": [
      {
        "index": 1,
        "text": "黃帝曰︰願聞淫邪泮衍，奈何。"
      },
      {
        "index": 2,
        "text": "歧伯曰︰正邪從外襲內，而未有定舍，反淫於藏，不得定處，與營衛俱行，而與魂魄飛揚，使人臥不得安而喜夢。氣淫於府，則有餘於外，不足於內，氣淫於藏，則有餘於內，不足於外。"
      },
      {
        "index": 3,
        "text": "黃帝曰︰有餘不足有形乎。"
      },
      {
        "index": 4,
        "text": "歧伯曰︰陰氣盛，則夢涉大水而恐懼。陽氣盛，則夢大火而燔倦。陰陽俱盛，則夢相殺。上盛則夢飛，下盛則夢墮，甚饑則夢取，甚飽則夢予。肝氣盛，則夢怒。肺氣盛，則夢恐懼，哭泣，飛揚。心氣盛，則夢善笑，恐畏。脾氣盛，則夢歌樂，身體重不舉。腎氣盛，則夢腰脊兩解不屬。凡此十二盛者，至而寫之，立已。"
      },
      {
        "index": 5,
        "text": "厥氣客於心，則夢見邱山煙火。客於肺，則夢飛揚。見金鐵之奇物。客於肝，則夢山林樹木。客於脾，則夢見邱陵大澤，壞屋風雨。客於腎，則夢臨淵，沒居水中。客於膀胱，則夢遊行。客於胃，則夢飲食。客於大腸，則夢田野。客於小腸，則夢聚邑衝衢。客於膽，則夢箆訟自刳。客於陰器，則夢接內。客於項，則夢斬首。客於脛，則夢行走而不能前，及居深地窌苑中。客於股肱，則夢禮節拜起。客於胞植，則夢洩便。凡此十五不足者，至而補之立已也。"
      }
    ]
  }
}
