{
  "chapterNumber": 84,
  "title": "小鍼解第三 (Lingshu Chapter 3)",
  "sourceContent": {
    "paragraphs": [
      {
        "index": 1,
        "text": "所謂易陳者，易言也。\n難入者，難著於人也。\n麤守形者，守刺法也。\n上守神者，守人之血氣有餘不足，可補寫也。\n神客者，正邪其會也。神者，正氣也。客者，邪氣也。\n在門者，邪循正氣之所出入也。\n未呟其疾者，先知邪正何經之疾也。\n惡知其原者，先知所經之病，所取之處也。"
      },
      {
        "index": 2,
        "text": "刺之微在數遲者，徐疾之意也。\n麤守關者，守四肢而不知血氣正邪之往來也。\n上守機者，知守氣也。機之動，不離其空中者，知氣之虛實，用鍼之徐疾也。空中之機，清淨以微者，鍼以得氣，密意守氣勿失也。\n其來不可逢者，氣盛不可補也。\n其往不可追者，氣虛不可寫也。\n不可掛以髮者，言氣易失也。\n扣之不發者，言不知補寫之意也，血氣已盡而氣不下也。\n知其往來者，知氣之逆順盛虛也。\n要與之期者，知氣之可取之時也。\n麤之闇者，冥冥不知氣之微密也。\n妙哉工獨有之者，盡知鍼意也。\n往者為逆者，言氣之虛而小，小者，逆也。\n來者為順者，言形氣之平，平者，順也。明知逆順，正行無間者，言知所取之處也。迎而奪之者，寫也。追而濟之者，補也。"
      },
      {
        "index": 3,
        "text": "所謂虛則實之者，氣口虛而當補之也。\n滿則泄之者，氣口盛而當寫之也。\n宛陳則除之者，去血脈也。\n邪勝則虛之者，言諸經有盛者，皆寫其邪也。\n徐而疾則實者，言徐內而疾出也。\n疾而徐則虛者，言疾內而徐出也。\n言實與虛，若有若無者，言實者有氣，虛者無氣也。察後與先，若亡若存者，言氣之虛實，補寫之先後也，察其氣之已下與常存也。為虛與實，若得若失者，言補者佖然若有得也，寫則恍然若有失也。"
      },
      {
        "index": 4,
        "text": "夫氣之在脈也，邪氣在上者，言邪氣之中人也高，故邪氣在上者，濁氣在中者，言水穀皆入於胃，其精氣上注於肺，濁溜於腸胃，言寒溫不適，飲食不節，而病生於腸胃，故命曰濁氣在中也。清氣在下者，言清濕地氣之中人也，必從足始，故曰︰清氣在下也。鍼陷脈則邪氣出，取之上，鍼中脈則濁氣出者，取之陽明合也。鍼太深則邪氣反沉者，言淺浮之病，不欲深刺也，深則邪氣從之入，故曰反沉也。皮肉筋脈，各有所處者，言經絡各有所主也。取五脈者死，言病在中，氣不足，但用鍼盡大寫其諸陰之脈也。取三陽之脈者，唯言盡寫三陽之氣，令病人恇然不復也，奪陰者死，言取尺之五里，五往者也。奪陽者狂，正言也。"
      },
      {
        "index": 5,
        "text": "呟其色，察其目，知其散復，一其形，聽其動靜者，言上工知相五色於目，有知調尺寸大小緩急滑濇，以言所病也。知其邪正者，知論虛邪與正邪之風也。右主推之，左持而御之者，言持鍼而出入也。氣至而去之者，言補寫氣調而去之也。調氣在於終始一者，持心也。節之交三百六十五會者，絡脈之滲灌諸節者也。"
      },
      {
        "index": 6,
        "text": "所謂五藏之氣，已絕於內者，脈口氣內絕不至，反取其外之病處與陽經之合，有留鍼以致陽氣，陽氣至則內重竭，重竭則死矣，其死也，無氣以動，故靜。"
      },
      {
        "index": 7,
        "text": "所謂五藏之氣，已絕於外者，脈口氣外絕不至，反取其四末之輸，有留鍼以致其陰氣，陰氣至則陽氣反入，入則逆，逆則死矣，其死也，陰氣有餘，故躁。所以察其目者，五藏使五色循明，循明則聲章，聲章者，則言聲與平生異也。"
      }
    ]
  }
}
