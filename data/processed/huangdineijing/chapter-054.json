{
  "chapterNumber": 54,
  "title": "鍼解五十四 (Suwen Chapter 54)",
  "sourceContent": {
    "paragraphs": [
      {
        "index": 1,
        "text": "黃帝問曰︰願聞九鍼之解，虛實之道。"
      },
      {
        "index": 2,
        "text": "歧伯對曰︰剌虛則實之者，鍼下熱也，氣實乃熱也。\n滿而泄之者，鍼下寒也，氣虛乃寒也。\n菀陳則除之者，出惡血也。\n邪勝則虛之者，出鍼勿按。\n徐而疾則實者，徐出鍼而疾按之。\n疾而徐則虛者，疾出鍼而徐按之。\n言實與虛者，寒溫氣多少也。\n若無若有者，疾不可知也。\n察後與先者，知病先後也。\n為虛與實者，工勿失其法。\n若得若失者，離其法也。\n虛實之要，九鍼最妙者，為其各有所宜也。\n補瀉之時者，與氣開闔相合也。\n九鍼之名，各不同形者，鍼窮其所當補瀉也。"
      },
      {
        "index": 3,
        "text": "剌實須其虛者，留鍼陰氣隆至，乃去鍼也。\n剌虛須其實者，陽氣隆至，鍼下熱乃去鍼也。\n經氣已至，慎守勿失者，勿變更也。\n深淺在志者，知病之內外也。\n近遠如一者，深淺其候等也。\n如臨深淵者，不敢墮也。\n手如握虎者，欲其壯也。\n神無榮於眾物者，靜志觀病人無左右視也。\n義無邪下者，欲端以正也。\n必正其神者，欲瞻病人目制其神，令氣易行也。"
      },
      {
        "index": 4,
        "text": "所謂三里者，下膝三寸也。\n所謂跗之者，舉膝分易見也。\n巨虛者蹻足，鴬獨陷者。\n下廉者，陷下者也。"
      },
      {
        "index": 5,
        "text": "帝曰︰余聞九鍼，上應天地四時陰陽，願聞其方，令可傳於後世以為常也。"
      },
      {
        "index": 6,
        "text": "歧伯曰︰夫一天二地三人四時五音六律七星八風九野，身形亦應之，鍼各有所宜，故曰九鍼。\n人皮應天，人肉應地，人脈應人，人筋應時，人聲應音，人陰陽合氣應律，人齒面目應星，人出入氣應風，人九竅三百六十五絡應野。\n故一鍼皮，二鍼肉，三鍼脈，四鍼筋，五鍼骨，六鍼調陰陽，七鍼益精，八鍼除風，九鍼通九竅，除三百六十五節氣，此之謂各有所主也。"
      },
      {
        "index": 7,
        "text": "人心意應八風，人氣應天，人髮齒耳目五聲，應五音六律，人陰陽脈血氣應地，人肝目應之九，（*以下文義不屬，當有錯簡*）九竅三百六十五。人一以觀動靜，天二以候五色，七星應之，以候髮毋澤，五音一以候宮商角徵羽，六律有餘不足，應之二地，一以候高下有餘，九野一節俞應之，以候閉節，三人變一分，人候齒泄多血少，十分角之變五分，以候緩急六分，不足三分，寒關節，第九分，四時人寒溫燥濕，四時一應之，以候相反，一四方各作解。"
      }
    ]
  }
}
