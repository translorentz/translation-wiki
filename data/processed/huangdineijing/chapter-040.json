{
  "chapterNumber": 40,
  "title": "腹中論四十 (Suwen Chapter 40)",
  "sourceContent": {
    "paragraphs": [
      {
        "index": 1,
        "text": "黃帝問曰︰有病心腹滿，旦食則不能暮食，此為何病。"
      },
      {
        "index": 2,
        "text": "歧伯對曰︰名為鼓脹。"
      },
      {
        "index": 3,
        "text": "帝曰︰治之奈何。"
      },
      {
        "index": 4,
        "text": "歧伯曰︰治之以雞矢醴一劑知二劑已。"
      },
      {
        "index": 5,
        "text": "帝曰︰其時有復發者何也。"
      },
      {
        "index": 6,
        "text": "歧伯曰︰此飲食不節，故時有病也。雖然其病且已，時故當病，氣聚於腹也。"
      },
      {
        "index": 7,
        "text": "帝曰︰有病胸恢支滿者，妨於食，病至則先聞腥臊臭，出清液，先唾血，四支清，目眩，時時前後血，病名為何。何以得之。"
      },
      {
        "index": 8,
        "text": "歧伯曰︰病名血枯。此得之年少時，有所大脫血，若醉入房中，氣竭肝傷，故月事衰少不來也。"
      },
      {
        "index": 9,
        "text": "帝曰︰治之奈何，復以何術。"
      },
      {
        "index": 10,
        "text": "歧伯曰︰以四烏倶骨一藘茹二物并合之，丸以雀卵，大如小豆，以五丸為後飯，飲以鮑魚汁，利腸中及傷肝也。"
      },
      {
        "index": 11,
        "text": "帝曰︰病有少腹盛，上下左右皆有根，此為何病，可治不。"
      },
      {
        "index": 12,
        "text": "歧伯曰︰病名曰伏梁。"
      },
      {
        "index": 13,
        "text": "帝曰︰伏梁何因而得之。"
      },
      {
        "index": 14,
        "text": "歧伯曰︰裹大膿血，居腸胃之外，不可治，治之，每切按之致死，"
      },
      {
        "index": 15,
        "text": "帝曰︰何以然，"
      },
      {
        "index": 16,
        "text": "歧伯曰︰此下則因陰必下膿血，上則迫胃脘，生鬲俠胃脘內癰。此久病也，難治。居臍上為逆，居臍下為從，勿動亟奪，論在刺法中。"
      },
      {
        "index": 17,
        "text": "帝曰︰人有身體髀股鴬皆腫，環臍而痛，是為何病。"
      },
      {
        "index": 18,
        "text": "歧伯曰︰病名伏梁，此風根也。其氣溢於大腸而著於肓，肓之原在臍下，故環臍而痛也。不可動之，動之為水溺濇之病。"
      },
      {
        "index": 19,
        "text": "帝曰︰夫子數言熱中消中，不可服高梁芳草石藥，石藥發瘨，芳草發狂。夫熱中消中者皆富貴人也，今禁高梁，是不合其心，禁芳草石藥，是病不愈，願聞其說。"
      },
      {
        "index": 20,
        "text": "歧伯曰︰夫芳草之氣美，石藥之氣悍，二者其氣急疾堅勁，故非緩心和人，不可以服此二者。"
      },
      {
        "index": 21,
        "text": "帝曰︰不可以服此二者，何以然。"
      },
      {
        "index": 22,
        "text": "歧伯曰︰夫熱氣慓悍，藥氣亦然，二者相遇恐內傷脾。脾者土也而惡木，服此藥者，至甲乙日更論。"
      },
      {
        "index": 23,
        "text": "帝曰︰善。有病膺腫頸痛胸滿腹脹此為何病，何以得之。"
      },
      {
        "index": 24,
        "text": "歧伯曰︰名厥逆。"
      },
      {
        "index": 25,
        "text": "帝曰︰治之奈何。"
      },
      {
        "index": 26,
        "text": "歧伯曰︰灸之則瘖，石之則狂，須其氣并，乃可治也。"
      },
      {
        "index": 27,
        "text": "帝曰︰何以然。"
      },
      {
        "index": 28,
        "text": "歧伯曰︰陽氣重上，有餘於上，灸之則陽氣入陰，入則瘖，石之則陽氣虛，虛則狂，須其氣并而治之，可使全也。"
      },
      {
        "index": 29,
        "text": "帝曰︰善。何以知懷子之且生也。"
      },
      {
        "index": 30,
        "text": "歧伯曰︰身有病而無邪脈也。"
      },
      {
        "index": 31,
        "text": "帝曰︰病熱而有所痛者，何也。"
      },
      {
        "index": 32,
        "text": "歧伯曰︰病熱者，陽脈也，以三陽之動也，人迎一盛少陽，二盛太陽，三盛陽明，入陰也，夫陽入於陰，故病在頭與腹，乃潅脹而頭痛也。"
      },
      {
        "index": 33,
        "text": "帝曰︰善。"
      }
    ]
  }
}
