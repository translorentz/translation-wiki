{
  "chapterNumber": 90,
  "title": "終始第九 (Lingshu Chapter 9)",
  "sourceContent": {
    "paragraphs": [
      {
        "index": 1,
        "text": "凡刺之道，畢於終始。明知終始，五藏為紀，陰陽定矣。陰者主藏，陽者主府。陽受氣於四末，陰受氣於五藏，故寫者迎之，補者隨之，知迎知隨，氣可令和。和氣之方，必通陰陽，五藏為陰，六府為陽，傳之後世，以血為盟，敬之者昌，慢之者亡，無道行私，必得夭殃。謹奉天道，請言終始。"
      },
      {
        "index": 2,
        "text": "終始者，經脈為紀。持其脈口人迎，以知陰陽有餘不足，平與不平，天道畢矣。所謂平人者不病，不病者，脈口人迎應四時也，上下相應而俱往來也，六經之脈不結動也，本末寒溫之相守司也，形肉血氣必相稱也，是謂平人。\n少氣者，脈口人迎俱少而不稱尺寸也。如是者，則陰陽俱不足，補陽則陰竭，寫陰則陽脫。如是者，可將以甘藥，不可飲以至劑。如此者，弗灸。不已者，因而寫之，則五藏氣壞矣。"
      },
      {
        "index": 3,
        "text": "人迎一盛，病在足少陽，一盛而躁，病在手少陽。\n人迎二盛，病在足太陽，二盛而躁，病在手太陽。\n人迎三盛，病在足陽明，三盛而躁，病在手陽明。\n人迎四盛，且大且數，名曰溢陽，溢陽為外格。"
      },
      {
        "index": 4,
        "text": "脈口一盛，病在足厥陰，厥陰一盛而躁，在手心主。\n脈口二盛，病在足少陰，二盛而躁，在手少陰。\n脈口三盛，病在足太陰，三盛而躁，在手太陰。\n脈口四盛，且大且數者，名曰溢陰，溢陰為內關，內關不通，死不治。"
      },
      {
        "index": 5,
        "text": "人迎與太陰脈口俱盛四倍以上，命曰關格，關格者，與之短期。"
      },
      {
        "index": 6,
        "text": "人迎一盛，寫足少陽而補足厥陰，二寫一補，日一取之，必切而驗之，疏取之上，氣和乃止。\n人迎二盛，寫足太陽，補足少陰，二寫一補，二日一取之，必切而驗之，疏取之上，氣和乃止。\n人迎三盛，寫足陽明而補足太陰，二寫一補，日二取之，必切而驗之，疏取之上，氣和乃止。"
      },
      {
        "index": 7,
        "text": "脈口一盛，寫足厥陰而補足少陽，二補一寫，日一取之，必切而驗之，疏而取上，氣和乃止。\n脈口二盛，寫足少陰而補足太陽，二補一寫，二日一取之，必切而驗之，疏取之上，氣和乃止。\n脈口三盛，寫足太陰而補足陽明，二補一寫，日二取之，必切而驗之，疏而取之上，氣和乃止。"
      },
      {
        "index": 8,
        "text": "所以日二取之者，陽明主胃，大富於穀氣，故可日二取之也。人迎與脈口俱盛三倍以上，命曰陰陽俱溢，如是者，不開則血脈閉塞，氣無所行，流淫於中，五藏內傷。如此者，因而灸之，則變易而為他病矣。"
      },
      {
        "index": 9,
        "text": "凡刺之道，氣調而止，補陰寫陽，音氣益彰，耳目聰明。反此者，血氣不行。所謂氣至而有效者，寫則益虛，虛者，脈大如其故而不堅也，堅如其故者，適雖言故，病未去也。補則益實，實者，脈大如其故而益堅也，夫如其故而不堅者，適雖言快，病未去也。\n故補則實，寫則虛，痛雖不隨鍼，病必衰去。必先通十二經脈之所生病，而後可得傳於終始矣。\n故陰陽不相移，虛實不相傾，取之其經。凡刺之屬，三刺至穀氣，邪僻妄合，陰陽易居，逆順相反，沉浮異處，四時不得，稽留淫泆，須鍼而去。\n故一刺則陽邪出，再刺則陰邪出，三刺則穀氣至，穀氣至而止。所謂穀氣至者，已補而實，已寫而虛，故以知穀氣至也。邪氣獨去者，陰與陽未能調，而病知愈也。\n故曰︰補則實，寫則虛，痛雖不隨鍼，病必衰去矣。"
      },
      {
        "index": 10,
        "text": "陰盛而陽衰，先補其陽，後寫其陰而和之。\n陰虛而陽盛，先補其陰，後寫其陽而和之。\n三脈動於足大指之間，必審其實虛。虛而寫之，是謂重虛，重虛病益甚。凡刺此者，以指按之，脈動而實且疾者，疾寫之，虛而徐者，則補之，反此者，病益甚。其動也，陽明在上，厥陰在中，少陰在下。膺腧中膺，背腧中背，肩膊虛者，取之上。重舌刺舌柱以鈹鍼也。手屈而不伸者，其病在筋。伸而不屈者，其病在骨。在骨守骨，在筋守筋。補須一方實深取之，稀按其痏，以極出其邪氣。一方虛淺刺之，以養其脈，疾按其痏，無使邪氣得入。邪氣來也緊而疾，穀氣來也徐而和。\n脈實者，深刺之，以泄其氣。\n脈虛者，淺刺之，使精氣無得出，以養其脈，獨出其邪氣。"
      },
      {
        "index": 11,
        "text": "刺諸痛者，其脈皆實。\n故曰︰從腰以上者，手太陰陽明皆主之，從腰以下者，足太陰陽明皆主之。病在上者，下取之。病在下者，高取之。病在頭者，取之足。病在腰者，取之膕。病生於頭者，頭重。生於手者，臂重。生於足者，足重。治病者，先刺其病所從生者也。"
      },
      {
        "index": 12,
        "text": "春氣在毛，夏氣在皮膚，秋氣在分肉，冬氣在筋骨，刺此病者，各以其時為齊。故刺肥人者，以秋冬之齊，刺瘦人者，以春夏之齊。"
      },
      {
        "index": 13,
        "text": "病痛者，陰也，痛而以手按之不得者，陰也，深刺之。病在上者，陽也。病在下者，陰也。癢者，陽也，淺刺之。病先起陰者，先治其陰，而後治其陽，病先起陽者，先治其陽，而後治其陰。"
      },
      {
        "index": 14,
        "text": "刺熱厥者，留鍼反為寒，刺寒厥者，留鍼反為熱。刺熱厥者，二陰一陽，刺寒厥者，二陽一陰。所謂二陰者，二刺陰也，一陽者，一刺陽也。"
      },
      {
        "index": 15,
        "text": "久病者，邪氣入深。刺此病者，深內而久留之，間日而復刺之，必先調其左右，去其血脈，刺道畢矣。"
      },
      {
        "index": 16,
        "text": "凡刺之法，必察其形氣，形肉未脫，少氣而脈又躁，躁厥者，必為繆刺之，散氣可收。聚氣可布，深居靜處，占神往來，閉戶塞牖，魂魄不散，專意一神，精氣之分，毋聞人聲，以收其精，必一其神，令志在鍼，淺而留之，微而浮之，以移其神，氣至乃休。男內女外，堅拒勿出，謹守勿內，是謂得氣。"
      },
      {
        "index": 17,
        "text": "凡刺之禁，新內勿刺。新刺勿內，已醉勿刺，已刺勿醉，新怒勿刺，已刺勿怒，新勞勿刺，已刺勿勞，已飽勿刺，已刺勿飽，已饑勿刺，已刺勿饑，已渴勿刺，已刺勿渴，大驚大恐，必定其氣，乃刺之。乘車來者，臥而休之，如食頃，乃刺之。出行來者，坐而休之，如行十里頃，乃刺之。凡此十二禁者，其脈亂氣散逆，其榮衛經氣不次，因而刺之，則陽病入於陰，陰病出為陽，則邪氣復生，麤工勿察，是謂伐身，形體淫泆，乃消腦髓，津液不化，脫其五味，是謂失氣也。"
      },
      {
        "index": 18,
        "text": "太陽之脈，其終也，戴眼，反折，瘛瘲，其色白，絕皮乃絕汗，絕汗則終矣。\n少陽終者，耳聾，百節盡縱，目系絕，目系絕，一日半則死矣，其死也，色青白。乃死。\n陽明終者，口目動作，喜驚，妄言，色黃，其上下之經，盛而不行，則終矣。\n少陰終者，面黑，齒長而垢，腹脹閉塞，上下不通而終矣。\n厥陰終者，中熱，嗌乾，喜溺，心煩，甚則舌卷，卵上縮而終矣。\n太陰終者，腹脹閉，不得息。氣噫，善嘔，嘔則逆，逆則面赤，不逆則上下不通，上下不通則面黑，皮毛燋而終矣。"
      }
    ]
  }
}
