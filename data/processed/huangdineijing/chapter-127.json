{
  "chapterNumber": 127,
  "title": "五變第四十六 (Lingshu Chapter 46)",
  "sourceContent": {
    "paragraphs": [
      {
        "index": 1,
        "text": "黃帝問於少俞曰︰余聞百疾之始期也，必生於風雨寒暑，循毫毛而入腠理，或復還，或留止，或為風腫汗出，或為消癉，或為寒熱，或為留痹，或為積聚，奇邪淫溢，不可勝數，願聞其故。夫同時得病，或病此，或病彼，意者天之為人生風乎，何其異也。"
      },
      {
        "index": 2,
        "text": "少俞曰︰夫天之生風者，非以私百姓也，其行公平正直，犯者得之，避者得無殆，非求人而人自犯之。"
      },
      {
        "index": 3,
        "text": "黃帝曰︰一時遇風，同時得病，其病各異，願聞其故。"
      },
      {
        "index": 4,
        "text": "少俞曰︰善乎哉問，請論以比匠人，匠人磨斧斤礪刀，削综材木，木之陰陽，尚有堅脆，堅者不入，脆者皮弛，至其交節，而缺斤斧焉。夫一木之中，堅脆不同，堅者則剛，脆者易傷，況其材木之不同，皮之厚薄，汁之多少，而各異耶。夫木之蚤花先生葉者，遇春霜烈風，則花落而葉萎。久曝大旱，則脆木薄皮者，枝條汁少而葉萎。久陰淫雨，則薄皮多汁者，皮潰而漉。卒風暴起，則剛脆之木，枝折杌傷。秋霜疾風，則剛脆之木，根搖而葉落。凡此五者，各有所傷，況於人乎。"
      },
      {
        "index": 5,
        "text": "黃帝曰︰以人應木，奈何。"
      },
      {
        "index": 6,
        "text": "少俞答曰︰木之所傷也，皆傷其枝，枝之剛脆而堅，未成傷也。人之有常病也，亦因其骨節皮膚腠理之不堅固者，邪之所舍也，故常為病也。"
      },
      {
        "index": 7,
        "text": "黃帝曰︰人之善病風厥漉汗者，何以候之，"
      },
      {
        "index": 8,
        "text": "少俞答曰︰肉不堅，腠理疏，則善病風。"
      },
      {
        "index": 9,
        "text": "黃帝曰︰何以候肉之不堅也。"
      },
      {
        "index": 10,
        "text": "少俞答曰︰膕肉不堅，而無分理，理者粗理，粗理而皮不緻者，腠理疏，此言其渾然者。"
      },
      {
        "index": 11,
        "text": "黃帝曰︰人之善病消癉者，何以候之。"
      },
      {
        "index": 12,
        "text": "少俞答曰︰五藏皆柔弱者，善病消癉。"
      },
      {
        "index": 13,
        "text": "黃帝曰︰何以知五藏之柔弱也。"
      },
      {
        "index": 14,
        "text": "少俞答曰︰夫柔弱者，必有剛強，剛強多怒，柔者易傷也。"
      },
      {
        "index": 15,
        "text": "黃帝曰︰何以候柔弱之與剛強。"
      },
      {
        "index": 16,
        "text": "少俞答曰︰此人皮膚薄而目堅固以深者，長衝直揚，其心剛，剛則多怒，怒則氣上逆，胸中畜積，血氣逆留，臗皮充肌，血脈不行，轉而為熱，熱則消肌膚，故為消癉，此言其人暴剛而肌肉弱者也。"
      },
      {
        "index": 17,
        "text": "黃帝曰︰人之善病寒熱者，何以候之。"
      },
      {
        "index": 18,
        "text": "少俞答曰︰小骨弱肉者，善病寒熱。"
      },
      {
        "index": 19,
        "text": "黃帝曰︰何以候骨之小大，肉之堅脆，色之不一也。"
      },
      {
        "index": 20,
        "text": "少俞答曰︰顴骨者，骨之本也，顴大則骨大，顴小則骨小，皮膚薄而其肉無鎌，其臂懦懦然，其地色殆然，不與其天同色，汗然獨異，此其候也。然後臂薄者，其髓不滿，故善病寒熱也。"
      },
      {
        "index": 21,
        "text": "黃帝曰︰何以候人之善病痹者，"
      },
      {
        "index": 22,
        "text": "少俞答曰︰粗理而肉不堅者，善病痹。"
      },
      {
        "index": 23,
        "text": "黃帝曰︰痹之高下有處乎。"
      },
      {
        "index": 24,
        "text": "少俞答曰︰欲知其高下者，各視其部。"
      },
      {
        "index": 25,
        "text": "黃帝曰︰人之善病腸中積聚者，何以候之。"
      },
      {
        "index": 26,
        "text": "少俞答曰︰皮膚薄而不澤，肉不堅而淖澤，如此，腸胃惡，惡則邪氣留止，積聚乃傷，脾胃之間，寒溫不次，邪氣稍至，畜積留止，大聚乃起。"
      },
      {
        "index": 27,
        "text": "黃帝曰︰余聞病形，已知之矣，願聞其時。"
      },
      {
        "index": 28,
        "text": "少俞答曰︰先立其年，以知其時，時高則起，時下則殆，雖不陷下，當年有衝通，其病必起，是謂因形而生病，五變之紀也。"
      }
    ]
  }
}
