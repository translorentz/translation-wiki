{
  "chapterNumber": 45,
  "title": "厥論四十五 (Suwen Chapter 45)",
  "sourceContent": {
    "paragraphs": [
      {
        "index": 1,
        "text": "黃帝問曰︰厥之寒熱者何也。"
      },
      {
        "index": 2,
        "text": "歧伯對曰︰陽氣衰於下，則為寒厥；陰氣衰於下，則為熱厥。"
      },
      {
        "index": 3,
        "text": "帝曰︰熱厥之為熱也，必起於足下者，何也。"
      },
      {
        "index": 4,
        "text": "歧伯曰︰陽氣起於足五指之表，陰脈者，集於足下而聚於足心，故陽氣盛，則足下熱也。"
      },
      {
        "index": 5,
        "text": "帝曰︰寒厥之為寒也，必從五指而上於膝者，何也。"
      },
      {
        "index": 6,
        "text": "歧伯曰︰陰氣起於五指之裏，集於膝下而聚於膝上，故陰氣盛，則從五指至膝上寒，其寒也，不從外，皆從內也。"
      },
      {
        "index": 7,
        "text": "帝曰︰寒厥何失而然也。"
      },
      {
        "index": 8,
        "text": "歧伯曰︰前陰者，宗筋之所聚，太陰陽明之所合也。春夏，則陽氣多而陰氣少，秋冬，則陰氣盛而陽氣衰，此人者質壯，以秋冬奪於所用，下氣上爭不能復，精氣溢下，邪氣因從之而上也；氣因於中，陽氣衰，不能滲榮其經絡，陽氣日損，陰氣獨在，故手足為之寒也。"
      },
      {
        "index": 9,
        "text": "帝曰︰熱厥何如而然也。"
      },
      {
        "index": 10,
        "text": "歧伯曰：酒入於胃，則絡脈滿而經脈虛；脾主為胃行其津液者也，陰氣虛，則陽氣入，陽氣入則胃不和，胃不和，則精氣竭，精氣竭，則不榮其四支也。此人必數醉若飽以入房，氣聚於脾中不得散，酒氣與穀氣相薄，熱盛於中，故熱偏於身內熱而溺赤也。夫酒氣盛而慓悍腎氣有衰，陽氣獨盛，故手足為之熱也。"
      },
      {
        "index": 11,
        "text": "帝曰︰厥或令人腹滿，或令人暴不知人，或至半日遠至一日乃知人者，何也。"
      },
      {
        "index": 12,
        "text": "歧伯曰︰陰氣盛於上則下虛，下虛則腹脹滿；陽氣盛於上，則下氣重上而邪氣逆，逆則陽氣亂，陽氣亂則不知人也。"
      },
      {
        "index": 13,
        "text": "帝曰︰善。願聞六經脈之厥狀病能也。"
      },
      {
        "index": 14,
        "text": "歧伯曰︰巨陽之厥，則腫首頭重，足不能行，發為眴仆；\n陽明之厥，則癲疾欲走呼，腹滿不得臥面赤而熱，妄見而妄言；\n少陽之厥，則暴聾頰腫而熱，恢痛，鴬不可以運；\n太陰之厥，則腹滿潅脹後不利不欲食，食則嘔不得臥；\n少陰之厥，則口乾溺赤，腹滿心痛；\n厥陰之厥，則少腹腫痛，腹脹涇溲不利，好臥屈膝，陰縮腫鴬內熱，盛則瀉之，虛則補之，不盛不虛，以經取之。"
      },
      {
        "index": 15,
        "text": "太陰厥逆，鴬急攣，心痛引腹，治主病者；\n少陰厥逆，虛滿嘔變，下泄清，治主病者；\n厥陰厥逆，攣腰痛，虛滿，前閉，譫言，治主病者；\n三陰俱逆，不得前後，使人手足寒，三日死。"
      },
      {
        "index": 16,
        "text": "太陽厥逆，僵仆嘔血善衄，治主病者；\n少陽厥逆，機關不利，機關不利者，腰不可以行，項不可以顧，發腸癰不可治，驚者死；\n陽明厥逆，喘欬身熱，善驚，衄，嘔血。\n手太陰厥逆，虛滿而欬，善嘔沫治主病者；\n手心主少陰厥逆，心痛引喉身熱死不可治。\n手太陽厥逆，耳聾泣出，項不可以顧，腰不可以俛仰，治主病者；\n手陽明少陽厥逆，發喉痺，嗌腫醗，治主病者。"
      }
    ]
  }
}
