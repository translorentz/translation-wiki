{
  "chapterNumber": 63,
  "title": "繆刺論六十三 (Suwen Chapter 63)",
  "sourceContent": {
    "paragraphs": [
      {
        "index": 1,
        "text": "黃帝問曰︰余聞繆刺，未得其意，何謂繆刺。"
      },
      {
        "index": 2,
        "text": "歧伯對曰︰夫邪之客於形也，必先舍於皮毛，留而不去，\n入舍於孫脈，留而不去，\n入舍於絡脈，留而不去，\n入舍於經脈，內連五藏，散於腸胃，陰陽俱感，五藏乃傷，此邪之從皮毛而入，極於五藏之次也，如此則治其經焉。"
      },
      {
        "index": 3,
        "text": "今邪客於皮毛，入舍於孫絡，留而不去，閉塞不通，不得入於經，流溢於大絡，而生奇病也。\n夫邪客大絡者，左注右，右注左，上下左右，與經相干，而布於四末，其氣無常處，不入於經俞，命曰繆刺。"
      },
      {
        "index": 4,
        "text": "帝曰︰願聞繆刺，以左取右以右取左，奈何。其與巨刺何以別之。"
      },
      {
        "index": 5,
        "text": "歧伯曰︰邪客於經，左盛則右病，右盛則左病，亦有移易者，左痛未已而右脈先病，如此者，必巨刺之，必中其經，非絡脈也。故絡病者，其痛與經脈繆處，故命曰繆刺。"
      },
      {
        "index": 6,
        "text": "帝曰︰願聞繆刺奈何取之何如。"
      },
      {
        "index": 7,
        "text": "歧伯曰︰邪客於足少陰之絡，令人卒心痛暴脹胸恢支滿，無積者刺然骨之前出血如食頃而已。不已，左取右，右取左，病新發者取五日已。"
      },
      {
        "index": 8,
        "text": "邪客於手少陽之絡，令人喉痺舌卷，口乾心煩，臂外廉痛，手不及頭，刺手中指次指爪甲上，去端如韭葉各一痏，壯者立已，老者有頃已，左取右，右取左，此新病數日已。"
      },
      {
        "index": 9,
        "text": "邪客於足厥陰之絡，令人卒疝暴痛，刺足大指爪甲上與肉交者各一痏，男子立已，女子有頃已，左取右，右取左。"
      },
      {
        "index": 10,
        "text": "邪客於足太陽之絡，令人頭項肩痛，刺足小指爪甲上與肉交者各一痏，立已，不已，刺外踝下三痏，左取右，右取左，如食頃已。"
      },
      {
        "index": 11,
        "text": "邪客於手陽明之絡，令人氣滿，胸中喘息，而支胠胸中熱，刺手大指次指爪甲上，去端如韭葉各一痏，左取右，右取左，如食頃已。"
      },
      {
        "index": 12,
        "text": "邪客於臂掌之間，不可得屈，刺其踝後，先以指按之痛，乃刺之，以月死生為數，月生一日一痏，二日二痏，十五日十五痏，十六日十四痏。"
      },
      {
        "index": 13,
        "text": "邪客於足陽蹻之脈，令人目痛從內眥始，刺外踝之下半寸所各二痏，左刺右，右刺左，如行十里頃而已。"
      },
      {
        "index": 14,
        "text": "人有所墮墜，惡血留內，腹中滿脹，不得前後，先飲利藥，此上傷厥陰之脈，下傷少陰之絡，刺足內踝之下，然骨之前血脈出血，刺足跗上動脈，不已，刺三毛上各一痏，見血立已，左刺右，右刺左。善悲驚不樂，刺如右方。"
      },
      {
        "index": 15,
        "text": "邪客於手陽明之絡，令人耳聾時不聞音，刺手大指次指爪甲上，去端如韭葉各一痏，立聞，不已，刺中指爪甲上與肉交者，立聞，其不時聞者，不可刺也。耳中生風者，亦刺之如此數，左刺右，右刺左。"
      },
      {
        "index": 16,
        "text": "凡痺往來行無常處者，在分肉間痛而剌之，以月死生為數，用鍼者，隨氣盛衰以為痏數，鍼過其日數則脫氣，不及日數則氣不瀉，左剌右，右剌左，病已，止；不已，復剌之如法，月生一日一痏，二日二痏，漸多之，十五日十五痏，十六日十四痏，漸少之。"
      },
      {
        "index": 17,
        "text": "邪客於足陽明之絡，令人鼽衄上齒寒，足中指次指爪甲上與肉交者各一痏，左剌右，右剌左。"
      },
      {
        "index": 18,
        "text": "邪客於足少陽之絡，令人恢痛不得息，欬而汗出，剌足小指次指爪甲上與肉交者各一痏，不得息立已，汗出立止，欬者溫衣飲食一日已，左剌右，右剌左，病立已，不已，復剌如法。"
      },
      {
        "index": 19,
        "text": "邪客於足少陰之絡，令人嗌痛不可內食，無故善怒氣上走賁上，剌足下中央之脈各三痏，凡六剌，立已，左剌右，右剌左。嗌中腫不能內唾，時不能出唾者，剌然骨之前，出血立已，左剌右，右剌左。"
      },
      {
        "index": 20,
        "text": "邪客於足太陰之絡，令人腰痛，引少腹控眇，不可以仰息，剌腰尻之解兩胂之上是腰俞，以月死生為痏數，發鍼立已，左剌右，右剌左。"
      },
      {
        "index": 21,
        "text": "邪客於足太陽之絡，令人拘攣背急，引恢而痛，剌之從項始數脊椎俠脊，疾按之應手如痛，剌之傍三痏，立已。"
      },
      {
        "index": 22,
        "text": "邪客於足少陽之絡，令人留於樞中痛髀不可舉，刺樞中以毫鍼，寒則久留鍼，以月死生為數，立已。"
      },
      {
        "index": 23,
        "text": "治諸經刺之所過者，不病，則繆刺之。"
      },
      {
        "index": 24,
        "text": "耳聾，刺手陽明，不已，刺其通脈出耳前者。"
      },
      {
        "index": 25,
        "text": "齒齲，刺手陽明，不已，刺其脈入齒中，立已。"
      },
      {
        "index": 26,
        "text": "邪客於五藏之間，其病也，脈引而痛，時來時止，視其病，繆刺之於手足爪甲上，視其脈，出其血，間日一刺，一刺不已，五刺已。"
      },
      {
        "index": 27,
        "text": "繆傳引上齒，齒唇寒痛，視其手背脈血者去之，足陽明中指爪甲上一痏，手大指次指爪甲上各一痏，立已，左取右，右取左。"
      },
      {
        "index": 28,
        "text": "邪客於手足少陰太陰足陽明之絡，此五絡，皆會於耳中，上絡左角，五絡俱竭，令人身脈皆動，而形無知也，其狀若尸，或曰尸厥。\n刺其足大指內側爪甲上，去端如韭葉，後刺足心，後刺足中指爪甲上各一痏，後刺手大指內側，去端如韭葉，後刺手心主，少陰銳骨之端各一痏，立已；不已，以竹管吹其兩耳，鬄其左角之髮方一寸，燔治飲以美酒一杯，不能飲者灌之，立已。"
      },
      {
        "index": 29,
        "text": "凡刺之數，先視其經脈，切而從之，審其虛實而調之，不調者經刺之，有痛而經不病者繆刺之，因視其皮部有血絡者盡取之，此繆刺之數也。"
      }
    ]
  }
}
