{
  "chapterNumber": 138,
  "title": "水脹第五十七 (Lingshu Chapter 57)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰水與膚脹，鼓脹，腸覃，石瘕，石水，何以別之。"
      },
      {
        "index": 2,
        "text": "歧伯答曰︰水始起也，目窠上微腫，如新臥起之狀，其頸脈動，時欬，陰股間寒，足脛腫，腹乃大，其水已成矣。以手按其腹，隨手而起，如裹水之狀，此其候也。"
      },
      {
        "index": 3,
        "text": "黃帝曰︰膚脹何以候之。"
      },
      {
        "index": 4,
        "text": "歧伯曰︰膚脹者，寒氣客於皮膚之間，巓巓然不堅，腹大，身盡腫，皮厚，按其腹。窅而不起，腹色不變，此其候也。鼓脹何如。"
      },
      {
        "index": 5,
        "text": "歧伯曰︰腹脹身皆大，大與膚脹等也，色蒼黃，腹筋起，此其候也。"
      },
      {
        "index": 6,
        "text": "腸覃何如。"
      },
      {
        "index": 7,
        "text": "歧伯曰︰寒氣客於腸外，與衛氣相搏，氣不得營，因有所繫，癖而內著，惡氣乃起，瘜肉乃生。其始生也，大如雞卵，稍以益大，至其成如懷子之狀，久者離藏，按之則堅，推之則移，月事以時下，此其候也。"
      },
      {
        "index": 8,
        "text": "石瘕何如。"
      },
      {
        "index": 9,
        "text": "歧伯曰︰石瘕生於胞中，寒氣客於子門，子門閉塞，氣不得通，惡血當寫不寫，衃以留止，日以益大，狀如懷子，月事不以時下，皆生於女子，可導而下。"
      },
      {
        "index": 10,
        "text": "黃帝曰︰膚脹鼓脹，可刺耶。"
      },
      {
        "index": 11,
        "text": "歧伯曰︰先寫其脹之血絡，後調其經，刺去其血絡也。"
      }
    ]
  }
}
