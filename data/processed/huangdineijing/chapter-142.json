{
  "chapterNumber": 142,
  "title": "五禁第六十一 (Lingshu Chapter 61)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰余聞刺有五禁，何謂五禁。"
      },
      {
        "index": 2,
        "text": "歧伯曰︰禁其不可刺也。"
      },
      {
        "index": 3,
        "text": "黃帝曰︰余聞刺有五奪。"
      },
      {
        "index": 4,
        "text": "歧伯曰︰無寫其不可奪者也。"
      },
      {
        "index": 5,
        "text": "黃帝曰︰余聞刺有五過。"
      },
      {
        "index": 6,
        "text": "歧伯曰︰補寫無過其度。"
      },
      {
        "index": 7,
        "text": "黃帝曰︰余聞刺有五逆。"
      },
      {
        "index": 8,
        "text": "歧伯曰︰病與脈相逆，命曰五逆。"
      },
      {
        "index": 9,
        "text": "黃帝曰︰余聞刺有九宜。"
      },
      {
        "index": 10,
        "text": "歧伯曰︰明知九鍼之論，是謂九宜。"
      },
      {
        "index": 11,
        "text": "黃帝曰︰何謂五禁，願聞其不可刺之時。"
      },
      {
        "index": 12,
        "text": "歧伯曰︰甲乙日自乘，無刺頭，無發矇於耳內。丙丁日自乘，無振埃於肩喉廉泉。戊己日自乘四季，無刺腹去爪寫水。庚辛日自乘，無刺關節於股膝，壬癸日自乘，無刺足脛，是謂五禁。"
      },
      {
        "index": 13,
        "text": "黃帝曰︰何謂五奪。"
      },
      {
        "index": 14,
        "text": "歧伯曰︰形肉已奪，是一奪也。大奪血之後，是二奪也。大汗出之後，是三奪也。大泄之後，是四奪也。新產及大血，是五奪也，此皆不可寫。"
      },
      {
        "index": 15,
        "text": "黃帝曰︰何謂五逆。"
      },
      {
        "index": 16,
        "text": "歧伯曰︰熱病脈靜，汗已出，脈盛躁，是一逆也。病泄脈洪大，是二逆也。著痹不移，鎌肉破，身熱，脈偏絕，是三逆也。淫而奪形，身熱，色夭然白，及後下血衃，血衃篤重，是謂四逆也。寒熱奪形，脈堅搏，是謂五逆也。"
      }
    ]
  }
}
