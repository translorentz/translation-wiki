{
  "chapterNumber": 3,
  "title": "生氣通天論篇第三 (Suwen Chapter 3)",
  "sourceContent": {
    "paragraphs": [
      {
        "index": 1,
        "text": "黃帝曰：「夫自古通天者生之本，本於陰陽。天地之間，六合之內，其氣九州九竅、五藏、十二節，皆通乎天氣。其生五，其氣三，數犯此者，則邪氣傷人，此壽命之本也。"
      },
      {
        "index": 2,
        "text": "蒼天之氣，清淨則志意治，順之則陽氣固，雖有賊邪，弗能害也，此因時之序。故聖人傳精神，服天氣，而通神明。失之則內閉九竅，外壅肌肉，衛氣散解，此謂自傷，氣之削也。"
      },
      {
        "index": 3,
        "text": "陽氣者，若天與日，失其所則折壽而不彰，故天運當以日光明，是故陽因而上衛外者也。\n因於寒，欲如運樞，起居如驚，神氣乃浮。\n因於暑，汗，煩則喘喝，靜則多言，體若燔炭，汗出而散。\n因於濕，首如裹，濕熱不攘，大筋緛短，小筋弛長，緛短為拘，弛長為痿。\n因於氣，為腫，四維相代，陽氣乃竭。"
      },
      {
        "index": 4,
        "text": "陽氣者，煩勞則張，精絕，辟積於夏，使人煎厥。目盲不可以視，耳閉不可以聽，潰潰乎若壞都，汨汨乎不可止。"
      },
      {
        "index": 5,
        "text": "陽氣者，大怒則形氣絕，而血菀於上，使人薄厥。有傷於筋，縱，其若不容，汗出偏沮，使人偏枯。汗出見濕，乃生痤疿。高梁之變，足生大丁，受如持虛。勞汗當風，寒薄為皶，鬱乃痤。"
      },
      {
        "index": 6,
        "text": "陽氣者，精則養神，柔則養筋。開闔不得，寒氣從之，乃生大僂。陷脈為瘻，留連肉腠。俞氣化薄，傳為善畏，及為驚駭。營氣不從，逆於肉理，乃生癰腫。魄汗未盡，形弱而氣爍，穴俞以閉，發為風瘧。"
      },
      {
        "index": 7,
        "text": "故風者，百病之始也，清靜則肉腠閉拒，雖有大風苛毒，弗之能害，此因時之序也。"
      },
      {
        "index": 8,
        "text": "故病久則傳化，上下不并，良醫弗為。故陽畜積病死，而陽氣當隔，隔者當寫，不亟正治，粗乃敗之。"
      },
      {
        "index": 9,
        "text": "故陽氣者，一日而主外，平旦人氣生，日中而陽氣隆，日西而陽氣已虛，氣門乃閉。是故暮而收拒，無擾筋骨，無見霧露，反此三時，形乃困薄。」"
      },
      {
        "index": 10,
        "text": "岐伯曰：陰者，藏精而起亟也；陽者，衛外而為固也。"
      },
      {
        "index": 11,
        "text": "陰不勝其陽，則脈流薄疾，并乃狂。\n陽不勝其陰，則五藏氣爭，九竅不通。"
      },
      {
        "index": 12,
        "text": "是以聖人陳陰陽，筋脈和同，骨髓堅固，氣血皆從。如是則內外調和，邪不能害，耳目聰明，氣立如故。"
      },
      {
        "index": 13,
        "text": "風客淫氣，精乃亡，邪傷肝也。因而飽食，筋脈橫解，腸澼為痔。因而大飲，則氣逆。因而強力，腎氣乃傷，高骨乃壞。"
      },
      {
        "index": 14,
        "text": "凡陰陽之要，陽密乃固，兩者不和，若春無秋，若冬無夏，因而和之，是謂聖度。故陽強不能密，陰氣乃絕，陰平陽祕，精神乃治，陰陽離決，精氣乃絕。"
      },
      {
        "index": 15,
        "text": "因於露風，乃生寒熱。是以春傷於風，邪氣留連，乃為洞泄，夏傷於暑，秋為痎瘧。秋傷於濕，上逆而欬，發為痿厥。冬傷於寒，春必溫病。四時之氣，更傷五藏。"
      },
      {
        "index": 16,
        "text": "陰之所生，本在五味，陰之五宮，傷在五味。"
      },
      {
        "index": 17,
        "text": "是故味過於酸，肝氣以津，脾氣乃絕。\n味過於咸，大骨氣勞，短肌，心氣抑。\n味過於甘，心氣喘滿，色黑，腎氣不衡。\n味過於苦，脾氣不濡，胃氣乃厚。\n味過於辛，筋脈沮弛，精神乃央。"
      },
      {
        "index": 18,
        "text": "是故謹和五味，骨正筋柔，氣血以流，湊理以密，如是則骨氣以精，謹道如法，長有天命。"
      }
    ]
  }
}
