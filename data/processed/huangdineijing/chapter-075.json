{
  "chapterNumber": 75,
  "title": "疏五過論七十七 (Suwen Chapter 77)",
  "sourceContent": {
    "paragraphs": [
      {
        "index": 1,
        "text": "黃帝曰︰嗚呼遠哉。閔閔乎若視深淵，若迎浮雲，視深淵尚可測，迎浮雲莫知其際。聖人之術，為萬民式，論裁志意，必有法則，循經守數，接循醫事，為萬民副，故事有五過四德，汝知之乎。"
      },
      {
        "index": 2,
        "text": "雷公避席再拜曰︰臣年幼小，蒙愚以惑，不聞五過與四德，比類形名虛引其經，心無所對。"
      },
      {
        "index": 3,
        "text": "帝曰︰凡未診病者，必問嘗貴後賤，雖不中邪，病從內生，名曰脫營。嘗富後貧名曰失精，五氣留連，病有所并。醫工診之，不在臟腑，不變軀形，診之而疑，不知病名。身體日減，氣虛無精，病深無氣，灑灑然時驚，病深者，以其外耗於衛，內奪於榮，良工所失，不知病情，此亦治之一過也。"
      },
      {
        "index": 4,
        "text": "凡欲診病者，必問飲食居處，暴樂暴苦，始樂後苦，皆傷精氣，精氣竭絕，形體毀沮。暴怒傷陰，暴喜傷陽，厥氣上行，滿脈去形。愚醫治之，不知補瀉，不知病情，精華日脫，邪氣乃並，此治之二過也。"
      },
      {
        "index": 5,
        "text": "善為脈者，必以比類、奇恆，從容知之，為工而不知道，此診之不足貴，此治之三過也。"
      },
      {
        "index": 6,
        "text": "診有三常，必問貴賤，封君敗傷，及欲侯王？故貴脫勢，雖不中邪，精神內傷，身必敗亡。"
      },
      {
        "index": 7,
        "text": "始富後貧，雖不傷邪，皮焦筋屈，痿躄為攣。醫不能嚴，不能動神，外為柔弱，亂至失常，病不能移，則醫事不行，此治之四過也。"
      },
      {
        "index": 8,
        "text": "凡診者，必知終始，有知餘緒，切脈問名，當合男女。"
      },
      {
        "index": 9,
        "text": "離絕菀結，憂恐喜怒，五臟空虛，血氣離守，工不能知，何術之語。"
      },
      {
        "index": 10,
        "text": "嘗富大傷，斬筋絕脈，身體復行，令澤不息。故傷敗結，留薄歸陽，膿積寒熱。粗工治之，亟刺陰陽，身體解散，四支轉筋，死日有期，醫不能明，不問所發，惟言死日，亦為粗心，此治之五過也。"
      },
      {
        "index": 11,
        "text": "凡此五者，皆受術不通，人事不明也。"
      },
      {
        "index": 12,
        "text": "故曰︰聖人之治病也，必知天地陰陽，四時經紀，五臟六腑，雌雄表裏，刺灸砭石，毒藥所主，從容人事，以明經道，貴賤貧富，各異品理，問年少長，勇懼之理，審於分部，知病本始，八正九候，診必副矣。"
      },
      {
        "index": 13,
        "text": "治病之道，氣內為寶，循求其理，求之不得，過在表裏。"
      },
      {
        "index": 14,
        "text": "守數據治，無失俞理，能行此術，終身不殆。"
      },
      {
        "index": 15,
        "text": "不知俞理，五臟菀熱，癰發六腑。診病不審，是謂失常，謹守此治，與經相明。"
      },
      {
        "index": 16,
        "text": "上經下經，揆度陰陽，奇恆五中，決以明堂，審於始終，可以橫行。"
      }
    ]
  }
}
