{
  "chapterNumber": 87,
  "title": "壽天剛柔第六 (Lingshu Chapter 6)",
  "sourceContent": {
    "paragraphs": [
      {
        "index": 1,
        "text": "黃帝問於少師曰︰余聞人之生也，有剛有柔，有弱有強，有短有長，有陰有陽，願聞其方。"
      },
      {
        "index": 2,
        "text": "少師答曰︰陰中有陰，陽中有陽，審知陰陽，刺之有方，得病所始，刺之有理，謹度病端，與時相應，內合於五藏六府，外合於筋骨皮膚，是故內有陰陽，外亦有陰陽。\n在內者，五藏為陰，六府為陽。\n在外者，筋骨為陰，皮膚為陽。\n故曰︰病在陰之陰者，刺陰之榮輸。\n病在陽之陽者。刺陽之合。\n病在陽之陰者，刺陰之經。\n病在陰之陽者，刺絡脈。\n故曰︰病在陽者，命曰風，病在陰者，命曰痹，陰陽俱病，命曰風痹。\n病有形而不痛者，陽之類也，無形而痛者，陰之類也。無形而痛者，其陽完而陰傷之也，急治其陰，無攻其陽。有形而不痛者，其陰完而陽傷之也。急治其陽，無攻其陰。陰陽俱動，乍有形，乍無形，加以煩心，命曰陰勝其陽，此謂不表不裏，其形不久。"
      },
      {
        "index": 3,
        "text": "黃帝問於伯高曰︰余聞形氣，病之先後外內之應，奈何。"
      },
      {
        "index": 4,
        "text": "伯高答曰︰風寒傷形，憂恐忿怒傷氣。氣傷藏，乃病藏，寒傷形，乃應形。風傷筋脈，筋脈乃應，此形氣外內之相應也。"
      },
      {
        "index": 5,
        "text": "黃帝曰︰刺之奈何。"
      },
      {
        "index": 6,
        "text": "伯高答曰︰病九日者，三刺而已。病一月者，十刺而已。多少遠近，以此衰之。久痹不去身者，視其血絡，盡出其血。"
      },
      {
        "index": 7,
        "text": "黃帝曰︰外內之病，難易之治，奈何。"
      },
      {
        "index": 8,
        "text": "伯高答曰︰形先病而未入藏者，刺之半其日。藏先病而形乃應者，刺之倍其日。此外內難易之應也。"
      },
      {
        "index": 9,
        "text": "黃帝問於伯高曰︰余聞形有緩急，氣有盛衰，骨有大小，肉有堅脆，皮有厚薄，其以立壽夭奈何。"
      },
      {
        "index": 10,
        "text": "伯高曰︰形與氣相任則壽，不相任則夭。\n皮與肉相果則壽，不相果則夭。\n血氣經絡，勝形則壽，不勝形則夭。"
      },
      {
        "index": 11,
        "text": "黃帝曰︰何謂形之緩急。"
      },
      {
        "index": 12,
        "text": "伯高答曰︰形充而皮膚緩者則壽，形充而皮膚急者則夭。\n形充而脈堅大者，順也。形充而脈小以弱者，氣衰，衰則危矣。\n若形充而顴不起者，骨小，骨小而夭矣。\n形充而大肉鎌堅而有分者，肉堅，肉堅則壽矣。\n形充而大肉無分理不堅者，肉脆，肉脆則夭矣。\n此天之生命，所以立形定氣而視壽夭者，必明乎此，立形定氣，而後以臨病人，決死生。"
      },
      {
        "index": 13,
        "text": "黃帝曰︰余聞壽夭，無以度之。"
      },
      {
        "index": 14,
        "text": "伯高答曰︰牆基卑，高不及其地者，不滿三十而死，其有因加疾者，不及二十而死也。"
      },
      {
        "index": 15,
        "text": "黃帝曰︰形氣之相勝，以立壽夭奈何。"
      },
      {
        "index": 16,
        "text": "伯高答曰︰平人而氣勝形者壽，病而形肉脫，氣勝形者死，形勝氣者危矣。"
      },
      {
        "index": 17,
        "text": "黃帝曰︰余聞刺有三變，何謂三變。"
      },
      {
        "index": 18,
        "text": "伯高答曰︰有刺營者，有刺衛者，有刺寒痹之留經者。"
      },
      {
        "index": 19,
        "text": "黃帝曰︰刺三變者奈何。"
      },
      {
        "index": 20,
        "text": "伯高答曰︰刺營者出血，刺衛者出氣，刺寒痹者內熱。"
      },
      {
        "index": 21,
        "text": "黃帝曰︰營衛寒痹之為病奈何。"
      },
      {
        "index": 22,
        "text": "伯高答曰︰營之生病也，寒熱少氣，血上下行。\n衛之生病也，氣通時來時去，怫愾賁響，風寒客於腸胃之中。寒痹之為病也，留而不去，時痛而皮不仁。"
      },
      {
        "index": 23,
        "text": "黃帝曰︰刺寒痹內熱奈何。"
      },
      {
        "index": 24,
        "text": "伯高答曰︰刺布衣者，以火焠之。刺大人者，以藥熨之。"
      },
      {
        "index": 25,
        "text": "黃帝曰︰藥熨奈何。"
      },
      {
        "index": 26,
        "text": "伯高答曰︰用淳酒二十斤，蜀椒一升，乾薑一斤，桂心一斤，凡四種，皆巽咀，漬酒中，用綿絮一斤，細白布四丈，并內酒中。置酒馬矢熅中，蓋封塗，勿使泄。五日五夜，出布綿絮，曝乾之，乾復漬，以盡其汁。每漬必晬其日，乃出乾。乾，并用滓與綿絮，複布為複巾，長六七尺，為六七巾。則用之生桑炭灸巾，以熨寒痹所刺之處，令熱入至於病所，寒復炙巾以熨之，三十遍而止。汗出以巾拭身，亦三十遍而止。起步內中，無見風。每刺必熨，如此病已矣，此所謂內熱也。"
      }
    ]
  }
}
