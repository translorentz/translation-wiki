{
  "chapterNumber": 59,
  "title": "氣府論五十九 (Suwen Chapter 59)",
  "sourceContent": {
    "paragraphs": [
      {
        "index": 1,
        "text": "足太陽脈氣所發者七十八穴︰兩眉頭各一，入髮至項三寸半，傍五相去三寸，其浮氣在皮中者凡五行，行五，五五二十五，項中大筋兩傍各一，風府兩傍各一，俠背以下至尻尾二十一節十五間各一，五藏之俞各五，六府之俞各六，委中以下至足小指傍各六俞。"
      },
      {
        "index": 2,
        "text": "足少陽脈氣所發者六十二穴︰兩角上各二，直目上髮際內各五，耳前角上各一，耳前角下各一，銳髮下各一，客主人各一，耳後陷中各一，下關各一，耳下牙車之後各一，缺盆各一，掖下三寸恢下至胠八間各一，髀樞中傍各一，膝以下至足小指次指各六俞。"
      },
      {
        "index": 3,
        "text": "足陽明脈氣所發者六十八穴︰額顱髮際傍各三，面鼽骨空各一，大迎之骨空各一，人迎各一，缺盆外骨空各一，膺中骨間各一，俠鳩尾之外當乳下三寸俠胃脘各五，俠齊廣三寸各三，下齊二寸俠之各三。氣街動脈各一，伏菟上各一，三里以下至足中指各八俞，分之所在穴空。"
      },
      {
        "index": 4,
        "text": "手太陽脈氣所發者三十六穴︰目內眥各一，目外各一，鼽骨下各一，耳郭上各一，耳中各一，巨骨穴各一，曲掖上骨穴各一，柱骨上陷者各一，上天窗四寸各一，肩解各一，肩解下三寸各一，肘以下至手小指本各六俞。"
      },
      {
        "index": 5,
        "text": "手陽明脈氣所發者二十二穴︰鼻空外廉項上各二，大迎骨空各一，柱骨之會各一，襖骨之會各一，肘以下至手大指次指本各六俞。"
      },
      {
        "index": 6,
        "text": "手少陽脈氣所發者三十二穴︰鼽骨下各一，眉後各一，角上各一，下完骨後各一，項中足太陽之前各一，俠扶突各一，肩貞各一，肩貞下三寸分間各一，肘以下至手小指次指本各六俞。"
      },
      {
        "index": 7,
        "text": "督脈氣所發者二十八穴︰項中央二，髮際後中八，面中三，大椎以下至尻尾及傍十五穴，至焔下凡二十一節，脊椎法也。"
      },
      {
        "index": 8,
        "text": "任脈之氣所發者二十八穴：喉中央二，膺中骨陷中各一，鳩尾下三寸胃脘五寸胃脘以下至橫骨六寸半一，腹脈法也，下陰別一，目下各一，下脣一，齗交一。"
      },
      {
        "index": 9,
        "text": "衝脈氣所發者二十二穴︰俠鳩尾外各半寸至齊寸一，俠齊下傍各五分至橫骨寸一，腹脈法也。"
      },
      {
        "index": 10,
        "text": "足少陰舌下，厥陰毛中急脈各一，手少陰各一，陰陽蹻各一，手足諸魚際脈氣所發者凡三百六十五穴也。"
      }
    ]
  }
}
