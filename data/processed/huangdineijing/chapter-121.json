{
  "chapterNumber": 121,
  "title": "陰陽清濁第四十 (Lingshu Chapter 40)",
  "sourceContent": {
    "paragraphs": [
      {
        "index": 1,
        "text": "黃帝曰︰余聞十二經脈，以應十二經水者，其五色各異，清濁不同，人之血氣若一，應之奈何。"
      },
      {
        "index": 2,
        "text": "歧伯曰︰人之血氣，苟能若一，則天下為一矣，惡有亂者乎。"
      },
      {
        "index": 3,
        "text": "黃帝曰︰余聞一人，非問天下之眾。"
      },
      {
        "index": 4,
        "text": "歧伯曰︰夫一人者，亦有亂氣，天下之眾，亦有亂人，其合為一耳。"
      },
      {
        "index": 5,
        "text": "黃帝曰︰願聞人氣之清濁。"
      },
      {
        "index": 6,
        "text": "歧伯曰︰受穀者濁，受氣者清。清者注陰，濁者注陽。濁而清者，上出於咽。清而濁者，則下行。清濁相干，命曰亂氣。"
      },
      {
        "index": 7,
        "text": "黃帝曰︰夫陰清而陽濁，濁者有清，清者有濁，清濁別之奈何。"
      },
      {
        "index": 8,
        "text": "歧伯曰︰氣之大別，清者上注於肺，濁者下走於胃，胃之清氣，上出於口，肺之濁氣，下注於經，內積於海。"
      },
      {
        "index": 9,
        "text": "黃帝曰︰諸陽皆濁，何陽獨甚乎。"
      },
      {
        "index": 10,
        "text": "歧伯曰︰手太陽獨受陽之濁，手太陰獨受陰之清，其清者上走空竅，其濁者下行諸經，諸陰皆清，足太陰獨受其濁。"
      },
      {
        "index": 11,
        "text": "黃帝曰︰治之奈何。"
      },
      {
        "index": 12,
        "text": "歧伯曰︰清者其氣滑，濁者其氣濇，此氣之常也。故刺陰者，深而留之，刺陽者，淺而疾之，清濁相干者，以數調之也。"
      }
    ]
  }
}
