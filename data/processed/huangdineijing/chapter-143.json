{
  "chapterNumber": 143,
  "title": "動輸第六十二 (Lingshu Chapter 62)",
  "sourceContent": {
    "paragraphs": [
      {
        "index": 1,
        "text": "黃帝曰︰經脈十二，而手太陰足少陰陽明，獨動不休，何也。"
      },
      {
        "index": 2,
        "text": "歧伯曰︰是明胃脈也。"
      },
      {
        "index": 3,
        "text": "胃為五藏六府之海，其清氣上注於肺，肺氣從太陰而行之，其行也，以息往來，故人一呼，脈再動，一吸，脈亦再動，呼吸不已，故動而不止。"
      },
      {
        "index": 4,
        "text": "黃帝曰︰氣之過於寸口也，上十焉息，下八焉伏，何道從還，不知其極。"
      },
      {
        "index": 5,
        "text": "歧伯曰︰氣之離藏也，卒然如弓弩之發，如水之下岸，上於魚以反衰，其餘氣衰散以上逆，故其行微。"
      },
      {
        "index": 6,
        "text": "黃帝曰︰足之陽明，何因而動。"
      },
      {
        "index": 7,
        "text": "歧伯曰︰胃氣上注於肺，其悍氣上衝頭者，循咽上走空竅，循眼系，入絡腦，出顑，下客主人循牙車，合陽明，并下人迎，此胃氣別走於陽明者也。故陰陽上下，其動也若一。故陽病而陽脈小者為逆，陰病而陰脈大者，為逆，故陰陽俱靜俱動，若引繩相傾者，病。"
      },
      {
        "index": 8,
        "text": "黃帝曰︰足少陰何因而動。"
      },
      {
        "index": 9,
        "text": "歧伯曰︰衝脈者，十二經之海也，與少陰之大絡，起於腎下，出於氣街，循陰股內廉，邪入膕中，循脛股內廉，並少陰之經，下入內踝之後。入足下。其別者，邪入踝，出屬跗上，入大指之間，注諸絡，以溫足脛，此脈之常動者也。"
      },
      {
        "index": 10,
        "text": "黃帝曰︰營衛之行也，上下相貫，如環之無端。今有其卒然遇邪氣，及逢大寒，手足懈惰，其脈陰陽之道，相輸之會，行相失也。氣何由還。"
      },
      {
        "index": 11,
        "text": "歧伯曰︰夫四末陰陽之會者，此氣之大絡也。四街者，氣之徑路也，故絡絕則徑通，四末解則氣從合，相輸如環。"
      },
      {
        "index": 12,
        "text": "黃帝曰︰善。此所謂如環無端，莫知其紀，此之謂也。"
      }
    ]
  }
}
