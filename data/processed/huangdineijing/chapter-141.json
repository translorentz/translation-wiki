{
  "chapterNumber": 141,
  "title": "玉版第六十 (Lingshu Chapter 60)",
  "sourceContent": {
    "paragraphs": [
      {
        "index": 1,
        "text": "黃帝曰︰余以小鍼為細物也，夫子乃言上合之於天，下合之於地，中合之於人，余以為過鍼之意矣，願聞其故。"
      },
      {
        "index": 2,
        "text": "歧伯曰︰何物大於天乎，夫大於鍼者，惟五兵者焉。五兵者，死之備也。非生之具，且夫人者，天地之鎮也，其不可不參乎。夫治民者，亦唯鍼焉，夫鍼之與五兵，其孰小乎。"
      },
      {
        "index": 3,
        "text": "黃帝曰︰病之生時，有喜怒不測，飲食不節，陰氣不足，陽氣有餘，營氣不行，乃發為癰疽。陰陽不通，兩熱相搏，乃化為膿，小鍼能取之乎。"
      },
      {
        "index": 4,
        "text": "歧伯曰︰聖人不能使化者為之，邪不可留也。故兩軍相當，旗幟相望，白刃陳於中野者，此非一日之謀也。能使其民令行，禁止士卒無白刃之難者，非一日之教也，須臾之得也。夫至使身被癰疽之病，膿血之聚者，不亦離道遠乎。夫癰疽之生，膿血之成也，不從天下，不從地出，積微之所生也。故聖人自治於未有形也，愚者遭其已成也。"
      },
      {
        "index": 5,
        "text": "黃帝曰︰其已形，不予遭，膿已成，不予見，為之奈何。"
      },
      {
        "index": 6,
        "text": "歧伯曰︰膿已成，十死一生，故聖人勿使已成，而明為良方，著之竹帛，使能者踵而傳之後世，無有終時者，為其不予遭也。"
      },
      {
        "index": 7,
        "text": "黃帝曰︰其已有膿血而後遭乎。不道之以小鍼治乎。"
      },
      {
        "index": 8,
        "text": "歧伯曰︰以小治小者，其功小，以大治大者，多害，故其已成膿血者，其唯砭石鈹鋒之所取也。"
      },
      {
        "index": 9,
        "text": "黃帝曰︰多害者其不可全乎。"
      },
      {
        "index": 10,
        "text": "歧伯曰︰其在逆順焉。"
      },
      {
        "index": 11,
        "text": "黃帝曰︰願聞逆順。"
      },
      {
        "index": 12,
        "text": "歧伯曰︰以為傷者，其白眼青，黑眼小，是一逆也。內藥而嘔者，是二逆也。腹痛渴甚，是三逆也。肩項中不便，是四逆也。音嘶色脫，是五逆也。除此五者，為順矣。"
      },
      {
        "index": 13,
        "text": "黃帝曰︰諸病皆有逆順，可得聞乎。"
      },
      {
        "index": 14,
        "text": "歧伯曰︰腹脹身熱脈大，是一逆也。腹鳴而滿，四肢清泄，其脈大。是二逆也。衄而不止，脈大。是三逆也。欬且溲血脫形，其脈小勁，是四逆也。欬脫形，身熱，脈小以疾，是謂五逆也。如是者，不過十五日而死矣。其腹大脹，四末清。形脫，泄甚，是一逆也。腹脹便血，其脈大，時絕，是二逆也。欬溲血，形肉脫，脈搏，是三逆也。嘔血，胸滿引背，脈小而疾，是四逆也。欬嘔，腹脹且飧泄，其脈絕，是五逆也。如是者，不過一時而死矣，工不察此者而刺之，是謂逆治。"
      },
      {
        "index": 15,
        "text": "黃帝曰︰夫子之言鍼甚駿，以配天地，上數天文，下度地紀，內別五藏，外次六府，經脈二十八會，盡有周紀，能殺生人，不能起死者，子能反之乎。"
      },
      {
        "index": 16,
        "text": "歧伯曰︰能殺生人，不能起死者也。"
      },
      {
        "index": 17,
        "text": "黃帝曰︰余聞之，則為不仁。然願聞其道，弗行於人。"
      },
      {
        "index": 18,
        "text": "歧伯曰︰是明道也。其必然也，其如刀劍之可以殺人。如飲酒使人醉也，雖勿胗，猶可知矣。"
      },
      {
        "index": 19,
        "text": "黃帝曰︰願卒聞之。"
      },
      {
        "index": 20,
        "text": "歧伯曰︰人之所受氣者，穀也。穀之所注者，胃也。胃者，水穀氣血之海也。海之所行雲氣者，天下也。胃之所出氣血者，經隧也。經隧者，五藏六府之大絡也，迎而奪之而已矣。"
      },
      {
        "index": 21,
        "text": "黃帝曰︰上下有數乎。"
      },
      {
        "index": 22,
        "text": "歧伯曰︰迎之五里，中道而止，五至而已，五往而藏之氣盡矣。故五五二十五，而竭其輸矣。此所謂奪其天氣者也，非能絕其命而傾其壽者也。"
      },
      {
        "index": 23,
        "text": "黃帝曰︰願卒聞之。"
      },
      {
        "index": 24,
        "text": "歧伯曰︰闚門而刺之者，死於家中，入門而刺之者，死於堂上。"
      },
      {
        "index": 25,
        "text": "黃帝曰︰善乎方，明哉道，請著之玉版，以為重寶，傳之後世，以為刺禁，令民勿敢犯也。"
      }
    ]
  }
}
