{
  "chapterNumber": 136,
  "title": "逆順第五十五 (Lingshu Chapter 55)",
  "sourceContent": {
    "paragraphs": [
      {
        "index": 1,
        "text": "黃帝問於伯高曰︰余聞氣有逆順，脈有盛衰，刺有大約，可得於聞乎。"
      },
      {
        "index": 2,
        "text": "伯高曰︰氣之逆順者，所以應天地陰陽四時五行也。脈之盛衰者，所以候血氣之虛實有餘不足也。刺之大約者，必明知病之可刺，與其未可刺，與其已不可剌也。"
      },
      {
        "index": 3,
        "text": "黃帝曰︰候之奈何。"
      },
      {
        "index": 4,
        "text": "伯高曰︰兵法曰︰無迎逢逢之氣，無擊堂堂之陣。刺法曰︰無刺熇熇之熱，無刺漉漉之汗，無刺渾渾之脈，無刺病與脈相逆者。"
      },
      {
        "index": 5,
        "text": "黃帝曰︰候其可刺奈何。"
      },
      {
        "index": 6,
        "text": "伯高曰︰上工，刺其未病者也。其次，刺其未盛者也。其次，刺其已衰者也。下工，刺其方襲者也，與其形之盛者也，與其病之與脈相逆者也。故曰，方其盛也，勿敢毀傷，刺其已衰，事必大昌。故曰，上工治未病，不治已病，此之謂也。"
      }
    ]
  }
}
