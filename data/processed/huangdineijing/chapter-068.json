{
  "chapterNumber": 68,
  "title": "六微旨大論六十八 (Suwen Chapter 68)",
  "sourceContent": {
    "paragraphs": [
      {
        "index": 1,
        "text": "黃帝問曰︰嗚呼遠哉，天之道也，如迎浮雲，若視深淵，視深淵尚可測，迎浮雲莫知其極。夫子數言謹奉天道，余聞而藏之，心私異之，不知其所謂也。願夫子溢志盡言其事，令終不滅，久而不絕，天之道可得聞乎。"
      },
      {
        "index": 2,
        "text": "歧伯稽首再拜對曰︰明乎哉，問天之道也，此因天之序盛衰之時也。"
      },
      {
        "index": 3,
        "text": "帝曰︰願聞天道六六之節盛衰何也。"
      },
      {
        "index": 4,
        "text": "歧伯曰︰上下有位，左右有紀。\n故少陽之右，陽明治之。\n陽明之右，太陽治之。\n太陽之右，厥陰治之。\n厥陰之右，少陰治之。\n少陰之右，太陰治之。\n太陰之右，少陽治之。\n此所謂氣之標，蓋南面而待之也。\n故曰︰因天之序，盛衰之時，移光定位，正立而待之，此之謂也。\n少陽之上，火氣治之，中見厥陰。\n陽明之上，燥氣治之，中見太陰。\n太陽之上，寒氣治之，中見少陰。\n厥陰之上，風氣治之，中見少陽。\n少陰之上，熱氣治之，中見太陽。\n太陰之上，濕氣治之，中見陽明。\n所謂本也。本之下，中之見也。見之下，氣之標也。本標不同，氣應異象。"
      },
      {
        "index": 5,
        "text": "帝曰︰其有至而至，有至而不至，有至而太過，何也。"
      },
      {
        "index": 6,
        "text": "歧伯曰︰至而至者和。至而不至，來氣不及也。未至而至，來氣有餘也。"
      },
      {
        "index": 7,
        "text": "帝曰︰至而不至，未至而至，如何。"
      },
      {
        "index": 8,
        "text": "歧伯曰︰應則順，否則逆，逆則變生，變生則病。"
      },
      {
        "index": 9,
        "text": "帝曰︰善。請言其應。"
      },
      {
        "index": 10,
        "text": "歧伯曰︰物，生其應也。氣，脈其應也。"
      },
      {
        "index": 11,
        "text": "帝曰︰善。願聞地理之應六節氣位何如。"
      },
      {
        "index": 12,
        "text": "歧伯曰︰顯明之右，君火之位也。君火之右，退行一步，相火治之，復行一步，土氣治之，復行一步，金氣治之，復行一步，水氣治之，復行一步，木氣治之，復行一步，君火治之。相火之下，水氣承之。水位之下，土氣承之。土位之下，風氣承之。風位之下，金氣承之。金位之下，火氣承之。君火之下，陰精承之。"
      },
      {
        "index": 13,
        "text": "帝曰︰何也。"
      },
      {
        "index": 14,
        "text": "歧伯曰︰亢則害，承迺制，制則生化，外列盛衰，害則敗亂，生化大病。"
      },
      {
        "index": 15,
        "text": "帝曰︰盛衰何如。"
      },
      {
        "index": 16,
        "text": "歧伯曰︰非其位則邪，當其位則正，邪則變甚，正則微。"
      },
      {
        "index": 17,
        "text": "帝曰︰何謂當位。"
      },
      {
        "index": 18,
        "text": "歧伯曰︰木運臨卯，火運臨午，土運臨四季，金運臨酉，水運臨子，所謂歲會，氣之平也。"
      },
      {
        "index": 19,
        "text": "帝曰︰非位何如。"
      },
      {
        "index": 20,
        "text": "歧伯曰︰歲不與會也。"
      },
      {
        "index": 21,
        "text": "帝曰︰土運之歲，上見太陰，火運之歲，上見少陽少陰，金運之歲，上見陽明，木運之歲，上見厥陰，水運之歲，上見太陽，奈何。"
      },
      {
        "index": 22,
        "text": "歧伯曰︰天之與會也。"
      },
      {
        "index": 23,
        "text": "故天元冊曰︰天符。天符歲會何如。"
      },
      {
        "index": 24,
        "text": "歧伯曰︰太一天符之會也。"
      },
      {
        "index": 25,
        "text": "帝曰︰其貴賤何如。"
      },
      {
        "index": 26,
        "text": "歧伯曰︰天符為執法，歲位為行令，太一天符為貴。"
      },
      {
        "index": 27,
        "text": "帝曰︰邪之中也奈何。"
      },
      {
        "index": 28,
        "text": "歧伯曰︰中執法者，其病速而危。中行令者，其病徐而持。中貴人者，其病暴而死。"
      },
      {
        "index": 29,
        "text": "帝曰︰位之易也何如。"
      },
      {
        "index": 30,
        "text": "歧伯曰︰君位臣則順，臣位君則逆，逆則其病近，其害速，順則其病遠，其害微，所謂二火也。"
      },
      {
        "index": 31,
        "text": "帝曰︰善。願聞其步何如。"
      },
      {
        "index": 32,
        "text": "歧伯曰︰所謂步者，六十度而有奇，故二十四步積盈百刻而成日也。"
      },
      {
        "index": 33,
        "text": "帝曰︰六氣應五行之變何如。"
      },
      {
        "index": 34,
        "text": "歧伯曰︰位有終始，氣有初中，上下不同，求之亦異也。"
      },
      {
        "index": 35,
        "text": "帝曰︰求之奈何。"
      },
      {
        "index": 36,
        "text": "歧伯曰︰天氣始於甲，地氣始於子，子甲相合，命曰歲立，謹候其時，氣可與期。"
      },
      {
        "index": 37,
        "text": "帝曰︰願聞其歲六氣始終早晏何如。"
      },
      {
        "index": 38,
        "text": "歧伯曰︰明乎哉問也。\n甲子之歲，初之氣天數始於水下一刻，終於八十七刻半。\n二之氣始於八十七刻六分，終於七十五刻。\n三之氣始於七十六刻，終於六十二刻半。\n四之氣始於六十二刻六分，終於五十刻。\n五之氣始於五十一刻，終於三十七刻半。\n六之氣始於三十七刻六分，終於二十五刻。\n所謂初六，天之數也。"
      },
      {
        "index": 39,
        "text": "乙丑歲，初之氣天數始於二十六刻，終於一十二刻半。\n二之氣始於一十二刻六分，終於水下百刻。\n三之氣始於一刻，終於八十七刻半。\n四之氣始於八十七刻六分，終於七十五刻。\n五之氣始於七十六刻，終於六十二刻半。\n六之氣始於六十二刻六分，終於五十刻。\n所謂六二，天之數也。"
      },
      {
        "index": 40,
        "text": "丙寅歲，初之氣天數始於五十一刻，終於三十七刻半。\n二之氣始於三十七刻六分，終於二十五刻。\n三之氣始於二十六刻，終於一十二刻半。\n四之氣始於一十二刻六分，終於水下百刻。\n五之氣始於一刻，終於八十七刻半。\n六之氣始於八十七刻六分，終於七十五刻。\n所謂六三，天之數也。"
      },
      {
        "index": 41,
        "text": "丁卯歲，初之氣天數始於七十六刻，終於六十二刻半。\n二之氣始於六十二刻六分，終於五十刻。\n三之氣始於五十一刻，終於三十七刻半。\n四之氣始於三十七刻六分，終於二十五刻。\n五之氣始於二十六刻，終於一十二刻半。\n六之氣始於一十二刻六分，終於水下百刻。\n所謂六四，天之數也。"
      },
      {
        "index": 42,
        "text": "次戊辰歲，初之氣復始於一刻，常如是無已，周而復始。"
      },
      {
        "index": 43,
        "text": "帝曰︰願聞其歲候何如。"
      },
      {
        "index": 44,
        "text": "歧伯曰︰悉乎哉問也。\n日行一周，天氣始於一刻，\n日行再周，天氣始於二十六刻，\n日行三周，天氣始於五十一刻，\n日行四周，天氣始於七十六刻，\n日行五周，天氣復始於一刻，所謂一紀也。\n是故寅午戌歲氣會同，卯未亥歲氣會同，辰申子歲氣會同，巳酉丑歲氣會同，終而復始。"
      },
      {
        "index": 45,
        "text": "帝曰︰願聞其用也。"
      },
      {
        "index": 46,
        "text": "歧伯曰︰言天者求之本，言地者求之位，言人者求之氣交。"
      },
      {
        "index": 47,
        "text": "帝曰︰何謂氣交。"
      },
      {
        "index": 48,
        "text": "歧伯曰︰上下之位，氣交之中，人之居也。"
      },
      {
        "index": 49,
        "text": "故曰︰天樞之上，天氣主之，天樞之下，地氣主之，氣交之分，人氣從之，萬物由之，此之謂也。"
      },
      {
        "index": 50,
        "text": "帝曰︰何謂初中。"
      },
      {
        "index": 51,
        "text": "歧伯曰︰初凡三十度而有奇，中氣同法。"
      },
      {
        "index": 52,
        "text": "帝曰︰初中何也。"
      },
      {
        "index": 53,
        "text": "歧伯曰︰所以分天地也。"
      },
      {
        "index": 54,
        "text": "帝曰︰願卒聞之。"
      },
      {
        "index": 55,
        "text": "歧伯曰︰初者，地氣也，中者，天氣也。"
      },
      {
        "index": 56,
        "text": "帝曰︰其升降何如。"
      },
      {
        "index": 57,
        "text": "歧伯曰︰氣之升降，天地之更用也。"
      },
      {
        "index": 58,
        "text": "帝曰︰願聞其用何如，"
      },
      {
        "index": 59,
        "text": "歧伯曰︰升已而降，降者謂天，降已而升，升者謂地，天氣下降，氣流於地，地氣上升，氣騰於天，故高下相召，升降相因，而變作矣。"
      },
      {
        "index": 60,
        "text": "帝曰︰善。寒濕相遘，燥熱相臨，風火相值，其有聞乎。"
      },
      {
        "index": 61,
        "text": "歧伯曰︰氣有勝復，勝復之作，有德有化，有用有變，變則邪氣居之。"
      },
      {
        "index": 62,
        "text": "帝曰︰何謂邪乎。"
      },
      {
        "index": 63,
        "text": "歧伯曰︰夫物之生從於化，物之極由乎變，變化之相薄，成敗之所由也。故氣有往復，用有遲速，四者之有而化而變，風之來也。"
      },
      {
        "index": 64,
        "text": "帝曰︰遲速往復，風所由生，而化而變，故因盛衰之變耳。成敗倚伏遊乎中，何也。"
      },
      {
        "index": 65,
        "text": "歧伯曰︰成敗倚伏生乎動，動而不已，則變作矣。"
      },
      {
        "index": 66,
        "text": "帝曰︰有期乎。"
      },
      {
        "index": 67,
        "text": "歧伯曰︰不生不化。靜之期也。"
      },
      {
        "index": 68,
        "text": "帝曰︰不生化乎。"
      },
      {
        "index": 69,
        "text": "歧伯曰︰出入廢則神機化滅，升降息則氣立孤危。故非出入，則無以生長壯老已，非升降，則無以生長化收藏。是以升降出入，無器不有。故器者生化之宇，器散則分之，生化息矣。故無不出入，無不升降。化有小大，期有近遠，四者之有而貴常守，反常則災害至矣。故曰無形無患，此之謂也。"
      },
      {
        "index": 70,
        "text": "帝曰︰善。有不生不化乎。"
      },
      {
        "index": 71,
        "text": "歧伯曰︰悉乎哉問也。與道合同，惟真人也。"
      },
      {
        "index": 72,
        "text": "帝曰︰善。"
      }
    ]
  }
}
