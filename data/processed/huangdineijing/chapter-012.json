{
  "chapterNumber": 12,
  "title": "異法方宜論十二 (Suwen Chapter 12)",
  "sourceContent": {
    "paragraphs": [
      {
        "index": 1,
        "text": "黃帝問曰︰「醫之治病也，一病而治各不同皆愈。何也？」"
      },
      {
        "index": 2,
        "text": "歧伯對曰︰「地勢使然也。"
      },
      {
        "index": 3,
        "text": "故東方之域，天地之所始生也。魚鹽之地，海濱傍水。其民食魚而嗜鹹，皆安其處，美其食。魚者使人熱中，鹽者勝血。故其民皆黑色疏理，其病皆為癰瘍，其治宜砭石。故砭石者，亦從東方來。"
      },
      {
        "index": 4,
        "text": "西方者，金玉之域，沙石之處，天地之所收引也。其民陵居而多風，水土剛強；其民不衣而褐薦；其民華食而脂肥。故邪不能傷其形體，其病生於內，其治宜毒藥。故毒藥者，亦從西方來。"
      },
      {
        "index": 5,
        "text": "北方者，天地所閉藏之域也。其地高陵居，風寒冰冽。其民樂野處而乳食，藏寒生滿病，其治宜灸倦。故灸倦者，亦從北方來。"
      },
      {
        "index": 6,
        "text": "南方者，天地所長養，陽之所盛處也。其地下，水土弱，霧露之所聚也。其民嗜酸而食胕，故其民皆緻理而赤色，其病攣痺，其治宜微鍼。故九鍼者，亦從南方來。"
      },
      {
        "index": 7,
        "text": "中央者，其地平以濕，天地所以生萬物也眾。其民食雜而不勞，故其病多痿厥寒熱，其治宜導引按跷。故導引按跷者，亦從中央出也。"
      },
      {
        "index": 8,
        "text": "故聖人雜合以治，各得其所宜。\n故治所以異，而病皆愈者；得病之情，知治之大體也。」"
      }
    ]
  }
}
