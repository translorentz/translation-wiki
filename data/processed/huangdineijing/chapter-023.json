{
  "chapterNumber": 23,
  "title": "宣明五氣篇二十三 (Suwen Chapter 23)",
  "sourceContent": {
    "paragraphs": [
      {
        "index": 1,
        "text": "五味所入；酸入肝，辛入肺，苦入心，鹹入腎，甘入脾，是謂五入。"
      },
      {
        "index": 2,
        "text": "五氣所病︰心為噫，肺為欬，肝為語，脾為吞，腎為欠為嚏，胃為氣逆為噦為恐，大腸小腸為泄，下焦溢為水，膀胱不利為癃，不約為遺溺，膽為怒，是謂五病。"
      },
      {
        "index": 3,
        "text": "五精所并︰精氣并於心則喜，并於肺則悲，并於肝則憂，并於脾則畏，并於腎則恐，是謂五并，虛而相并者也。"
      },
      {
        "index": 4,
        "text": "五藏所惡︰心惡熱，肺惡寒，肝惡風，脾惡濕，腎惡燥，是謂五惡。"
      },
      {
        "index": 5,
        "text": "五藏化液︰心為汗，肺為涕，肝為淚，脾為涎，腎為唾，是謂五液。"
      },
      {
        "index": 6,
        "text": "五味所禁︰辛走氣，氣病無多食辛；鹹走血，血病無多食鹹；苦走骨，骨病無多食苦；甘走肉，肉病無多食甘；酸走筋，筋病無多食酸；是謂五禁，無令多食。"
      },
      {
        "index": 7,
        "text": "五病所發︰陰病發於骨，陽病發於血，陰病發於肉，陽病發於冬，陰病發於夏，是謂五發。"
      },
      {
        "index": 8,
        "text": "五邪所亂︰邪入於陽則狂，邪入於陰則痺，搏陽則為巔疾，搏陰則為瘖，陽入之陰則靜，陰出之陽則怒，是謂五亂。"
      },
      {
        "index": 9,
        "text": "五邪所見︰春得秋脈，夏得冬脈，長夏得春脈，秋得夏脈，冬得長夏脈，名曰陰出之陽，病善怒不治，是謂五邪，皆同命，死不治。"
      },
      {
        "index": 10,
        "text": "五藏所藏︰心藏神，肺藏魄，肝藏魂，脾藏意，腎藏志，是謂五藏所藏。"
      },
      {
        "index": 11,
        "text": "五藏所主︰心主脈，肺主皮，肝主筋，脾主肉，腎主骨，是謂五主。"
      },
      {
        "index": 12,
        "text": "五勞所傷︰久視傷血，久臥傷氣，久坐傷肉，久立傷骨，久行傷筋，是謂五勞所傷。"
      },
      {
        "index": 13,
        "text": "五脈應象︰肝脈弦，心脈鉤，脾脈代，肺脈毛，腎脈石，是謂五藏之脈。"
      }
    ]
  }
}
