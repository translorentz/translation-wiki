{
  "chapterNumber": 120,
  "title": "血絡第三十九 (Lingshu Chapter 39)",
  "sourceContent": {
    "paragraphs": [
      {
        "index": 1,
        "text": "黃帝曰︰願聞其奇邪而不在經者。"
      },
      {
        "index": 2,
        "text": "歧伯曰︰血絡是也。"
      },
      {
        "index": 3,
        "text": "黃帝曰︰刺血絡而仆者，何也。血出而射者，何也。血少黑而濁者，何也。血出清而半為汁者，何也。發鍼而腫者，何也。血出若多若少而面色蒼蒼者，何也。發鍼而面色不變而煩悗者，何也。多出血而不動搖者，何也。願聞其故。"
      },
      {
        "index": 4,
        "text": "歧伯曰︰脈氣盛而血虛者，刺之則脫氣，脫氣則仆。血氣俱盛而陰氣多者，其血滑，刺之則射。陽氣畜積，久留而不寫者，血黑以濁，故不能射。新飲而液滲於絡，而未合和於血也，故血出而汁別焉。其不新飲者，身中有水，久則為腫。陰氣積於陽，其氣因於絡，故刺之血未出而氣先行，故腫。陰陽之氣，其新相得而未和合，因而寫之，則陰陽俱脫，表裏相離，故脫色而蒼蒼然。刺之血出多，色不變而煩悗者，刺絡而虛經，虛經之屬於陰者。陰脫故煩悶。陰陽相得而合為痹者，此為內溢於經，外注於絡，如是者，陰陽俱有餘，雖多出血而弗能虛也。"
      },
      {
        "index": 5,
        "text": "黃帝曰︰相之奈何。"
      },
      {
        "index": 6,
        "text": "歧伯曰︰血脈者，盛堅橫以赤，上下無常處，小者如鍼，大者如筋，則而寫之萬全也，故無失數矣，失數而反，各如其度。"
      },
      {
        "index": 7,
        "text": "黃帝曰︰鍼入而肉著，何也。"
      },
      {
        "index": 8,
        "text": "歧伯曰︰熱氣因於鍼，則鍼熱，熱則肉著於鍼，故堅焉。"
      }
    ]
  }
}
