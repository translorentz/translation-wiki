{
  "chapterNumber": 58,
  "title": "氣穴論五十八 (Suwen Chapter 58)",
  "sourceContent": {
    "paragraphs": [
      {
        "index": 1,
        "text": "黃帝問曰︰余聞氣穴三百六十五，以應一歲，未知其所，願卒聞之。"
      },
      {
        "index": 2,
        "text": "歧伯稽首再拜對曰︰窘乎哉問也。其非聖帝，孰能窮其道焉，因請溢意盡言其處。"
      },
      {
        "index": 3,
        "text": "帝捧手逡巡而卻曰︰夫子之開余道也，目未見其處，耳未聞其數，而目以明，耳以聰矣。"
      },
      {
        "index": 4,
        "text": "歧伯曰︰此所謂聖人易語，良馬易御也。"
      },
      {
        "index": 5,
        "text": "帝曰︰余非聖人之易語也，世言真數開人意，今余所訪問者真數，發蒙解惑，未足以論也。然余願聞夫子溢志盡言其處，令解其意，請藏之金匱，不敢復出。"
      },
      {
        "index": 6,
        "text": "歧伯再拜而起曰︰臣請言之，背與心相控而痛，所治天突與十椎及上紀，上紀者，胃脘也，下紀者，關元也。背胸邪繫陰陽左右如此，其病前後痛濇，胸恢痛而不得息不得臥上氣短氣偏痛，脈滿起斜出尻脈，絡胸恢支心貫鬲，上肩加天突，斜下肩交十椎下。"
      },
      {
        "index": 7,
        "text": "藏俞五十穴，府俞七十二穴，熱俞五十九穴，水俞五十七穴，頭上五行行五，五五二十五穴，中具兩傍各五，凡十穴，大椎上兩傍各一，凡二穴，目瞳子浮白二穴，兩髀厭分中二穴，犢鼻二穴，耳中多所聞二穴，眉本二穴，完骨二穴，頂中央一穴，枕骨二穴，上關二穴，大迎二穴，下關二穴，天柱二穴，巨虛上下廉四穴，曲牙二穴，天突一穴，天府二穴，天牖二穴，扶突二穴，天窗二穴，肩解二穴，關元一穴，委陽二穴，肩貞二穴，瘖門一穴，齊一穴，胸俞十二穴，背俞二穴，膺俞十二穴，分肉二穴，踝上橫二穴，陰陽蹻四穴，水俞在諸分，熱俞在氣穴，寒熱俞在兩骸厭中二穴，大禁二十五，在天府下五寸，凡三百六十五穴，鍼之所由行也。"
      },
      {
        "index": 8,
        "text": "帝曰︰余已知氣穴之處，遊鍼之居，願聞孫絡谿谷，亦有所應乎。"
      },
      {
        "index": 9,
        "text": "歧伯曰︰孫絡三百六十五穴會，亦以應一歲，以溢奇邪，以通榮衛，榮衛稽留，衛散榮溢，氣竭血著，外為發熱，內為少氣，疾瀉無怠，以通榮衛，見而瀉之，無問所會。"
      },
      {
        "index": 10,
        "text": "帝曰︰善。願聞谿谷之會也。"
      },
      {
        "index": 11,
        "text": "歧伯曰︰肉之大會為谷，肉之小會為谿，肉分之間，谿谷之會，以行榮衛，以會大氣。\n邪溢氣壅，脈熱肉敗榮衛不行，必將為膿內銷骨髓，外破大膕，留於節湊，必將為敗。\n積寒留舍，榮衛不居，卷肉縮筋，肋肘不得伸，內為骨痺，外為不仁，命曰不足，大寒留於谿谷也。\n谿谷三百六十五穴會，亦應一歲。其小痺淫溢，循脈往來，微鍼所及，與法相同。"
      },
      {
        "index": 12,
        "text": "帝乃辟左右而起再拜曰︰今日發蒙解惑，藏之金匱，不敢復出，乃藏之金蘭之室，署曰氣穴所在。"
      },
      {
        "index": 13,
        "text": "歧伯曰︰孫絡之脈別經者，其血盛而當瀉者，亦三百六十五脈，並注於絡，傳注十二絡脈，非獨十四絡脈也，內解瀉於中者十脈。"
      }
    ]
  }
}
