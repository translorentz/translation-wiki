{
  "chapterNumber": 134,
  "title": "論痛第五十三 (Lingshu Chapter 53)",
  "sourceContent": {
    "paragraphs": [
      {
        "index": 1,
        "text": "黃帝問於少俞曰︰筋骨之強弱，肌肉之堅脆，皮膚之厚薄，腠理之疏密，各不同，其於鍼石火倦之痛如何。腸胃之厚薄堅脆亦不等，其於毒藥何如。願盡聞之。"
      },
      {
        "index": 2,
        "text": "少俞曰︰人之骨強筋弱肉緩皮膚厚者，耐痛，其於鍼石之痛火倦亦然。"
      },
      {
        "index": 3,
        "text": "黃帝曰︰其耐火倦者，何以知之。"
      },
      {
        "index": 4,
        "text": "少俞答曰︰加以黑色而美骨者，耐火倦。"
      },
      {
        "index": 5,
        "text": "黃帝曰︰其不耐鍼石之痛者，何以知之。"
      },
      {
        "index": 6,
        "text": "少俞曰︰堅肉薄皮者，不耐鍼石之痛，於火倦亦然。"
      },
      {
        "index": 7,
        "text": "黃帝曰︰人之病，或同時而傷，或易已，或難已，其故何如。"
      },
      {
        "index": 8,
        "text": "少俞曰︰同時而傷，其身多熱者，易已。多寒者，難已。"
      },
      {
        "index": 9,
        "text": "黃帝曰︰人之勝毒，何以知之。"
      },
      {
        "index": 10,
        "text": "少俞曰︰胃厚色黑大骨及肥者，皆勝毒，故其瘦而薄胃者，皆不勝毒也。"
      }
    ]
  }
}
