{
  "chapterNumber": 149,
  "title": "上膈第六十八 (Lingshu Chapter 68)",
  "sourceContent": {
    "paragraphs": [
      {
        "index": 1,
        "text": "黃帝曰︰氣為上膈者，食飲入而還出，余已知之矣。蟲為下膈，下膈者，食晬時乃出，余未得其意，願卒聞之。"
      },
      {
        "index": 2,
        "text": "歧伯曰︰喜怒不適，食飲不節，寒溫不時，則寒汁流於腸中，流於腸中則蟲寒，蟲寒則積聚，守於下管，則腸胃充郭，衛氣不營，邪氣居之，人食則蟲上食，蟲上食則下管虛，下管虛則邪氣勝之，積聚已留，留則癰成，癰成則下管約，其癰在管內者，即而痛深，其癰在外者，則癰外而痛浮，癰上皮熱。"
      },
      {
        "index": 3,
        "text": "黃帝曰︰刺之奈何。"
      },
      {
        "index": 4,
        "text": "歧伯曰︰微按其癰，視氣所行，先淺刺其傍，稍內益深，還而刺之，無過三行，察其沉浮，以為深淺，已刺必熨，令熱入中，日使熱內，邪氣益衰，大癰乃潰。伍以參禁，以除其內，恬憺無為，乃能行氣，後以鹹苦，化穀乃下矣。"
      }
    ]
  }
}
