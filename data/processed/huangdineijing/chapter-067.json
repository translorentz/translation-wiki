{
  "chapterNumber": 67,
  "title": "五運行大論六十七 (Suwen Chapter 67)",
  "sourceContent": {
    "paragraphs": [
      {
        "index": 1,
        "text": "黃帝坐明堂，始正天綱，臨觀八極，考建五常，請天師而問之曰︰論言天地之動靜，神明為之紀，陰陽之升降，寒暑彰其兆。余聞五運之數於夫子，夫子之所言，正五氣之各主歲爾，首甲定運，余因論之。"
      },
      {
        "index": 2,
        "text": "鬼臾區曰︰土主甲己，金主乙庚，水主丙辛，木主丁壬，火主戊癸。\n子午之上，少陰主之。\n丑未之上，太陰主之。\n寅申之上，少陽主之。\n卯酉之上，陽明主之。\n辰戌之上，太陽主之。\n己亥之上，厥陰主之。\n不合陰陽，其故何也。"
      },
      {
        "index": 3,
        "text": "歧伯曰︰是明道也，此天地之陰陽也。夫數之可數者，人中之陰陽也，然所合數之可得者也。夫陰陽者，數之可十，推之可百，數之可千，推之可萬。天地陰陽者，不以數推以象之謂也。"
      },
      {
        "index": 4,
        "text": "帝曰︰願聞其所始也。"
      },
      {
        "index": 5,
        "text": "歧伯曰︰昭乎哉問也。\n臣覽太始天元冊文：\n丹天之氣經於牛女戊分，\n黅天之氣經於心尾已分，\n蒼天之氣經於危室柳鬼，\n素天之氣經於亢氐昴畢，\n玄天之氣經於張翼婁胃。\n所謂戊己分者，奎壁角軫，則天地之門戶也。\n夫候之所始，道之所生，不可不通也。"
      },
      {
        "index": 6,
        "text": "帝曰︰善論言天地者，萬物之上下，左右者，陰陽之道路，未知其所謂也。"
      },
      {
        "index": 7,
        "text": "歧伯曰︰所謂上下者，歲上下見陰陽之所在也。\n左右者，諸上。\n見厥陰，左少陰右太陽。\n見少陰，左太陰右厥陰。\n見太陰，左少陽右少陰。\n見少陽，左陽明右太陰。\n見陽明，左太陽右少陽。\n見太陽，左厥陰右陽明。\n所謂面北而命其位，言其見也。"
      },
      {
        "index": 8,
        "text": "帝曰︰何謂下。"
      },
      {
        "index": 9,
        "text": "歧伯曰︰厥陰在上則少陽在下，左陽明右太陰。\n少陰在上則陽明在下，左太陽右少陽。\n太陰在上則太陽在下，左厥陰右陽明。\n少陽在上則厥陰在下，左少陰右太陽。\n陽明在上則少陰在下，左太陰右厥陰。\n太陽在上則太陰在下，左少陽右少陰。\n所謂面南而命其位，言其見也。\n上下相遘，寒暑相臨，氣相得則和，不相得則病。"
      },
      {
        "index": 10,
        "text": "帝曰︰氣相得而病者，何也。"
      },
      {
        "index": 11,
        "text": "歧伯曰︰以下臨上，不當位也。"
      },
      {
        "index": 12,
        "text": "帝曰︰動靜何如。"
      },
      {
        "index": 13,
        "text": "歧伯曰︰上者右行，下者左行，左右周天餘而復會也。"
      },
      {
        "index": 14,
        "text": "帝曰︰余聞鬼臾區曰︰應地者靜。今夫子乃言下者左行，不知其所謂也，願聞何以生之乎。"
      },
      {
        "index": 15,
        "text": "歧伯曰︰天地動靜，五行遷復，雖鬼臾區其上候而已，猶不能妛明。夫變化之用，天垂象，地成形，七曜緯虛，五行麗地。\n地者，所以載生成之形類也。\n虛者，所以列應天之精氣也。\n形精之動，猶根本之與枝葉也，仰觀其象，雖遠可知也。"
      },
      {
        "index": 16,
        "text": "帝曰︰地之為下，否乎。"
      },
      {
        "index": 17,
        "text": "歧伯曰︰地為人之下，太虛之中者也。"
      },
      {
        "index": 18,
        "text": "帝曰︰馮乎。"
      },
      {
        "index": 19,
        "text": "歧伯曰︰大氣舉之也。\n燥以乾之，暑以蒸之，風以動之，濕以潤之，寒以堅之，火以溫之。"
      },
      {
        "index": 20,
        "text": "故風寒在下，燥熱在上，濕氣在中，火遊行其間，寒暑六入，故令虛而生化也。"
      },
      {
        "index": 21,
        "text": "故燥勝則地乾，暑勝則地熱，風勝則地動，濕勝則地泥，寒勝則地裂，火勝則地固矣。"
      },
      {
        "index": 22,
        "text": "帝曰︰天地之氣，何以候之。"
      },
      {
        "index": 23,
        "text": "歧伯曰︰天地之氣，勝復之作，不形於診也。"
      },
      {
        "index": 24,
        "text": "脈法曰︰天地之變，無以脈診，此之謂也。"
      },
      {
        "index": 25,
        "text": "帝曰︰間氣何如。"
      },
      {
        "index": 26,
        "text": "歧伯曰︰隨氣所在，期於左右。"
      },
      {
        "index": 27,
        "text": "帝曰︰期之奈何。"
      },
      {
        "index": 28,
        "text": "歧伯曰︰從其氣則和，違其氣則病，不當其位者病，迭移其位者病，失守其位者危，尺寸反者死，陰陽交者死。先立其年，以知其氣，左右應見，然後乃可以言死生之逆順也。"
      },
      {
        "index": 29,
        "text": "帝曰︰寒暑燥濕風火，在人合之奈何，其於萬物，何以生化。"
      },
      {
        "index": 30,
        "text": "歧伯曰︰東方生風，風生木，木生酸，酸生肝，肝生筋，筋生心。\n其在天為玄，在人為道，在地為化；化生五味，道生智，玄生神，化生氣。\n神在天為風，在地為木，在體為筋，在氣為柔，在藏為肝。其性為暄，其德為和，其用為動，其色為蒼，其化為榮，其蟲毛，其政為散，其令宣發，其變摧拉，其眚為隕，其味為酸，其志為怒。\n怒傷肝，悲勝怒，風傷肝，燥勝風，酸傷筋，辛勝酸。"
      },
      {
        "index": 31,
        "text": "南方生熱，熱生火，火生苦，苦生心，心生血，血生脾。\n其在天為熱，在地為火，在體為脈，在氣為息，在藏為心。其性為暑，其德為顯，其用為躁，其色為赤，其化為茂，其蟲羽，其政為明，其令鬱蒸，其變炎爍，其眚燔倦，其味為苦，其志為喜。\n喜傷心，恐勝喜，熱傷氣，寒勝熱，苦傷氣，鹹勝苦。"
      },
      {
        "index": 32,
        "text": "中央生濕，濕生土，土生甘，甘生脾，脾生肉，肉生肺。\n其在天為濕，在地為土，在體為肉，在氣為充，在藏為脾。其性靜兼，其德為濡，其用為化，其色為黃，其化為盈，其蟲真，其政為謐，其令雲雨，其變動注，其眚淫潰，其味為甘，其志為思。\n思傷脾，怒勝思，濕傷肉，風勝濕，甘傷脾，酸勝甘。"
      },
      {
        "index": 33,
        "text": "西方生燥，燥生金，金生辛，辛生肺，肺生皮毛，皮毛生腎。\n其在天為燥，在地為金，在體為皮毛，在氣為成，在藏為肺，其性為涼，其德為清，其用為固，其色為白，其化為斂，其蟲介，其政為勁，其令霧露，其變肅殺，其眚蒼落，其味為辛，其志為憂。\n憂傷肺，喜勝憂，熱傷皮毛，寒勝熱，辛傷皮毛，苦勝辛。"
      },
      {
        "index": 34,
        "text": "北方生寒，寒生水，水生鹹，鹹生腎，腎生骨髓，髓生肝。\n其在天為寒，在地為水，在體為骨，在氣為堅，在藏為腎，其性為凜，其德為寒，其用為藏，其色為黑，其化為肅，其蟲鱗，其政為靜，其令【】，其變凝冽，其眚冰雹，其味為鹹，其志為恐。\n恐傷腎，思勝恐，寒傷血，燥勝寒，鹹傷血，甘勝鹹。"
      },
      {
        "index": 35,
        "text": "五氣更立，各有所先，非其位則邪，當其位則正。"
      },
      {
        "index": 36,
        "text": "帝曰︰病生之變何如。"
      },
      {
        "index": 37,
        "text": "歧伯曰︰氣相得則微，不相得則甚。"
      },
      {
        "index": 38,
        "text": "帝曰︰主歲何如。"
      },
      {
        "index": 39,
        "text": "歧伯曰︰氣有餘，則制己所勝而侮所不勝，其不及，則己所不勝侮而乘之，己所勝輕而侮之。侮反受邪。侮而受邪，寡於畏也。"
      },
      {
        "index": 40,
        "text": "帝曰︰善。"
      }
    ]
  }
}
