{
  "chapterNumber": 14,
  "title": "湯液醪醴論十四 (Suwen Chapter 14)",
  "sourceContent": {
    "paragraphs": [
      {
        "index": 1,
        "text": "黃帝問曰︰為五穀湯液及醪醴，奈何？"
      },
      {
        "index": 2,
        "text": "歧伯對曰︰必以稻米，炊之稻薪。稻米者完，稻薪者堅。"
      },
      {
        "index": 3,
        "text": "帝曰︰何以然？"
      },
      {
        "index": 4,
        "text": "歧伯曰︰此得天地之和，高下之宜，故能至完；伐取得時，故能至堅也。"
      },
      {
        "index": 5,
        "text": "帝曰︰上古聖人作湯液醪醴，為而不用。何也？"
      },
      {
        "index": 6,
        "text": "歧伯曰︰自古聖人之作湯液醪醴者，以為備耳。夫上古作湯液，故為而弗服也。中古之世，道德稍衰，邪氣時至，服之萬全。"
      },
      {
        "index": 7,
        "text": "帝曰︰今之世不必已。何也？"
      },
      {
        "index": 8,
        "text": "歧伯曰︰當今之世，必齊毒藥攻其中，鑱石鍼艾治其外也。"
      },
      {
        "index": 9,
        "text": "帝曰︰形弊血盡而功不立者何？"
      },
      {
        "index": 10,
        "text": "歧伯曰︰神不使也。"
      },
      {
        "index": 11,
        "text": "帝曰︰何謂神不使？"
      },
      {
        "index": 12,
        "text": "歧伯曰︰鍼石道也。精神不進，志意不治，故病不可愈。今精壞神去，榮衛不可復收。何者？嗜欲無窮，而憂患不止；精氣弛壞，榮泣衛除；故神去之，而病不愈也。"
      },
      {
        "index": 13,
        "text": "帝曰︰夫病之始生也，極微極精，必先入結於皮膚。今良工皆稱曰︰病成名曰逆，則鍼石不能治，良藥不能及也。今良工皆得其法，守其數，親戚兄弟遠近，音聲日聞於耳，五色日見於目，而病不愈者，亦何暇不早乎？"
      },
      {
        "index": 14,
        "text": "歧伯曰︰病為本，工為標。標本不得，邪氣不服。此之謂也。"
      },
      {
        "index": 15,
        "text": "帝曰︰其有不從毫毛而生，五藏陽以竭也，津液充郭，其魄獨居，孤精於內，氣耗於外，形不可與衣相保，此四極急而動中，是氣拒於內，而形施於外，治之奈何？"
      },
      {
        "index": 16,
        "text": "歧伯曰︰平治於權衡，去宛陳莝，微動四極，溫衣，繆刺其處，以復其形。開鬼門，潔淨府，精以時服，五陽已布，疏滌五藏，故精自生，形自盛，骨肉相保，巨氣乃平。"
      },
      {
        "index": 17,
        "text": "帝曰︰善。"
      }
    ]
  }
}
