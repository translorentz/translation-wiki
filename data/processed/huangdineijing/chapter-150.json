{
  "chapterNumber": 150,
  "title": "憂恚無言第六十九 (Lingshu Chapter 69)",
  "sourceContent": {
    "paragraphs": [
      {
        "index": 1,
        "text": "黃帝問於少師曰︰人之卒然憂恚，而言無音者，何道之塞，何氣出行，使音不彰，願聞其方。"
      },
      {
        "index": 2,
        "text": "少師答曰︰咽喉者，水穀之道也。喉嚨者，氣之所以上下者也。會厭者，音聲之戶也。口脣者，音聲之扇也。舌者，音聲之機也。懸雍垂者，音聲之關也。頏顙者，分氣之所泄也。橫骨者，神氣所使主發舌者也。故人之鼻洞涕出不收者，頏顙不開，分氣失也。是故厭小而疾薄，則發氣疾，其開闔利，其出氣易。其厭大而厚，則開闔難，其氣出遲，故重言也。人卒然無音者，寒氣客於厭，則厭不能發，發不能下至，其開闔不致，故無音。"
      },
      {
        "index": 3,
        "text": "黃帝曰︰刺之奈何。"
      },
      {
        "index": 4,
        "text": "歧伯曰︰足之少陰，上繫於舌，絡於橫骨，終於會厭，兩寫其血脈，濁氣乃辟，會厭之脈，上絡任脈，取之天突，其厭乃發也。"
      }
    ]
  }
}
