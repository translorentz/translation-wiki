{
  "chapterNumber": 161,
  "title": "大惑論第八十 (Lingshu Chapter 80)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰余嘗上於清冷之臺，中階而顧，匍匐而前，則惑，余私異之，竊內怪之，獨瞑獨視，安心定氣，久而不解，獨博獨眩，披髮長跪，俛而視之，後久之不已也。卒然自上，何氣使然。"
      },
      {
        "index": 2,
        "text": "歧伯對曰︰五藏六府之精氣，皆上於目，而為之精，精之窠為眼，骨之精瞳子，筋之精為黑眼，血之精為絡，其窠氣之精為白眼，肌肉之精為約朿，裹擷筋骨血氣之精而與脈并為系，上屬於腦，後出於項中，故邪中於項，因逢其身之虛，其入深，則隨眼系以入於腦，入於腦則腦轉，腦轉則引目系急，目系急則目眩以轉矣。邪其精，其精所中，不相比也，則精散，精散則視歧，視歧見兩物。目者，五藏六府之精也，營衛魂魄之所常營也，神氣之所生也，故神勞則魂魄散，志意亂，是故瞳子黑眼法於陰，白眼赤脈法於陽也。故陰陽合傳而精明也。目者，心使也，心者，神之舍也，故神精亂而不轉，卒然見非常處，精神魂魄，散不相得，故曰惑也。"
      },
      {
        "index": 3,
        "text": "黃帝曰︰余疑其然。余每之東苑，未嘗不惑，去之則復，余唯獨為東苑勞神乎，何其異也。"
      },
      {
        "index": 4,
        "text": "歧伯曰︰不然也。心有所喜，神有所惡，卒然相惑，則精氣亂，視誤，故惑，神移乃復，是故間者為迷，甚者為惑。"
      },
      {
        "index": 5,
        "text": "黃帝曰︰人之善忘者，何氣使然。"
      },
      {
        "index": 6,
        "text": "歧伯曰︰上氣不足，下氣有餘，腸胃實而心肺虛，虛則營衛留於下，久之不以時上，故善忘也。"
      },
      {
        "index": 7,
        "text": "黃帝曰︰人之善飢而不嗜食者，何氣使然。"
      },
      {
        "index": 8,
        "text": "歧伯曰︰精氣并於脾，熱氣留於胃，胃熱則消穀，穀消故善饑，胃氣逆上，則胃脘寒，故不嗜食也。"
      },
      {
        "index": 9,
        "text": "黃帝曰︰病而不得臥者，何氣使然。"
      },
      {
        "index": 10,
        "text": "歧伯曰︰衛氣不得入於陰，常留於陽，留於陽則陽氣滿，陽氣滿則陽蹻盛，不得入於陰則陰氣虛，故目不瞑矣。"
      },
      {
        "index": 11,
        "text": "黃帝曰︰病目而不得視者，何氣使然。"
      },
      {
        "index": 12,
        "text": "歧伯曰︰衛氣留於陰，不得行於陽，留於陰則陰氣盛，陰氣盛則陰蹻滿，不得入於陽則陽氣虛，故目閉也。"
      },
      {
        "index": 13,
        "text": "黃帝曰︰人之多臥者，何氣使然。"
      },
      {
        "index": 14,
        "text": "歧伯曰︰此人腸胃大而皮膚濕而分肉不解焉。腸胃大則衛氣留久，皮膚濕則分肉不解，其行遲。夫衛氣者，晝日常行於陽，夜行於陰，故陽氣盡則臥，陰氣盡則寤。故腸胃大，則衛氣行留久，皮膚濕，分肉不解，則行遲，留於陰也久，其氣不清，則欲瞑，故多臥矣。其腸胃小，皮膚滑以緩，分肉解利，衛氣之留於陽也久，故少瞑焉。"
      },
      {
        "index": 15,
        "text": "黃帝曰︰其非常經也，卒然多臥者。何氣使然。"
      },
      {
        "index": 16,
        "text": "歧伯曰︰邪氣留於上焦，上焦閉而不通，已食若飲湯，衛氣留久於陰而不行，故卒然多臥焉。"
      },
      {
        "index": 17,
        "text": "黃帝曰︰善。治此諸邪，奈何。"
      },
      {
        "index": 18,
        "text": "歧伯曰︰先其藏府，誅其小過，後調其氣，盛者寫之，虛者補之，必先明知其形志之苦樂，定乃取之。"
      }
    ]
  }
}
