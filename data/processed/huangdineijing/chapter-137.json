{
  "chapterNumber": 137,
  "title": "五味第五十六 (Lingshu Chapter 56)",
  "sourceContent": {
    "paragraphs": [
      {
        "index": 1,
        "text": "黃帝曰︰願聞穀氣有五味，其入五藏，分別奈何。"
      },
      {
        "index": 2,
        "text": "伯高曰︰胃者，五藏六府之海也，水穀皆入於胃，五藏六府，皆稟氣於胃。五味各走其所喜，穀味酸，先走肝，穀味苦，先走心，穀味甘，先走脾，穀味辛，先走肺，穀味鹹，先走腎，穀氣津液已行，營衛大通，乃化糟粕，以次傳下。"
      },
      {
        "index": 3,
        "text": "黃帝曰︰營衛之行奈何。"
      },
      {
        "index": 4,
        "text": "伯高曰︰穀始入於胃，其精微者，先出於胃之兩焦，以溉五藏，別出兩行，營衛之道。其大氣之摶而不行者，積於胸中，命曰氣海，出於肺，循喉咽，故呼則出，吸則入。天地之精氣，其大數常出三入一，故穀不入半日則氣衰，一日則氣少矣。"
      },
      {
        "index": 5,
        "text": "黃帝曰︰穀之五味，可得聞乎。"
      },
      {
        "index": 6,
        "text": "伯高曰︰請盡言之。五穀，尞米甘，麻酸，大豆鹹，麥苦，黃黍辛。五果，棗甘，李酸，栗鹹，杏苦，桃辛。五畜，牛甘，犬酸，豬鹹，羊苦，雞辛。五菜，葵甘，韭酸，藿鹹，薤苦，蔥辛。五色，黃色宜甘，青色宜酸，黑色宜鹹，赤色宜苦，白色宜辛。凡此五者，各有所宜。"
      },
      {
        "index": 7,
        "text": "所謂五色者，脾病者，宜食尞米飯牛肉棗葵。心病者，宜食麥羊肉杏薤。腎病者。宜食大豆黃卷豬肉栗藿。肝病者，宜食麻犬肉李韭。肺病者，宜食黃黍雞肉桃蔥。五禁，肝病禁辛，心病禁鹹，脾病禁酸，腎病禁甘，肺病禁苦。肝色青，宜食甘，尞米飯牛肉棗葵皆甘。心色赤，宜食酸，犬肉麻李韭皆酸。脾色黃，宜食鹹，大豆豕肉栗藿皆鹹。肺色白，宜食苦，麥羊肉杏薤皆苦。腎色黑，宜食辛，黃黍雞肉桃蔥皆辛。"
      }
    ]
  }
}
