{
  "chapterNumber": 125,
  "title": "順氣一日分為四時第四十四 (Lingshu Chapter 44)",
  "sourceContent": {
    "paragraphs": [
      {
        "index": 1,
        "text": "黃帝曰︰夫百病之所始生者，必起於燥濕寒暑風雨陰陽喜怒飲食居然，氣合而有形，得藏而有名，余知其然也。夫百病者，多以旦慧，晝安，夕加，夜甚，何也。"
      },
      {
        "index": 2,
        "text": "歧伯曰︰四時之氣使然。"
      },
      {
        "index": 3,
        "text": "黃帝曰︰願聞四時之氣。"
      },
      {
        "index": 4,
        "text": "歧伯曰︰春生夏長，秋收冬藏，是氣之常也，人亦應之。以一日分為四時，朝則為春，日中為夏，日入為秋，夜半為冬，朝則人氣始生，病氣衰，故旦慧。日中人氣長，長則勝邪，故安。夕則人氣始衰，邪氣始生，故加。夜半人氣入藏，邪氣獨居於身，故甚也。"
      },
      {
        "index": 5,
        "text": "黃帝曰︰其時有反者何也。"
      },
      {
        "index": 6,
        "text": "歧伯曰︰是不應四時之氣，藏獨主其病者，是必以藏氣之所不勝時者甚，以其所勝時者起也。"
      },
      {
        "index": 7,
        "text": "黃帝曰︰治之奈何。"
      },
      {
        "index": 8,
        "text": "歧伯曰︰順天之時，而病可與期，順者為工，逆者為粗。"
      },
      {
        "index": 9,
        "text": "黃帝曰︰善。余聞刺有五變，以主五輸，願聞其數。"
      },
      {
        "index": 10,
        "text": "歧伯曰︰人有五藏，五藏有五變，五變有五輸，故五五二十五輸，以應五時。"
      },
      {
        "index": 11,
        "text": "黃帝曰︰願聞五變。"
      },
      {
        "index": 12,
        "text": "歧伯曰︰肝為牡藏，其色青，其時春，其音角，其味酸，其日甲乙。心為牡藏，其色赤，其時夏，其日丙丁，其音徵，其味苦。脾為牝藏，其色黃，其時長夏，其日戊己，其音宮，其味甘。肺為牝藏，其色白，其音商，其時秋，其日庚辛，其味辛。腎為牝藏，其色黑，其時冬，其日壬癸，其音羽，其味鹹，是為五變。"
      },
      {
        "index": 13,
        "text": "黃帝曰︰以主五輸奈何。藏主冬，冬刺井。色主春，春刺滎。時主夏，夏刺俞。音主長夏，長夏刺經。味主秋，秋刺合，是謂五變，以主五輸。"
      },
      {
        "index": 14,
        "text": "黃帝曰︰諸原安合，以致六輸。"
      },
      {
        "index": 15,
        "text": "歧伯曰︰原獨不應五時，以經合之，以應其數，故六六三十六輸。"
      },
      {
        "index": 16,
        "text": "黃帝曰︰何謂藏主冬，時主夏，音主長夏，味主秋，色主春，願聞其故。"
      },
      {
        "index": 17,
        "text": "歧伯曰︰病在藏者，取之井。病變於色者，取之滎。病時間時甚者，取之俞。病變於音者，取之經。經滿而血者，病在胃，及以飲食不節得病者，取之於合，故命曰味主合。是謂五變也。"
      }
    ]
  }
}
