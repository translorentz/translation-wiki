{
  "chapterNumber": 7,
  "title": "陰陽別論第七 (Suwen Chapter 7)",
  "sourceContent": {
    "paragraphs": [
      {
        "index": 1,
        "text": "黃帝問曰︰人有四經十二從，何謂。"
      },
      {
        "index": 2,
        "text": "歧伯對曰︰四經應四時，十二從應十二月，十二月應十二脈。脈有陰陽，知陽者知陰，知陰者知陽。凡陽有五，五五二十五陽。所謂陰者，真藏也，見則為敗，敗必死也；所謂陽者，胃脘之陽也。別於陽者，知病處也；別於陰者，知死生之期。三陽在頭，三陰在手，所謂一也。別於陽者，知病忌時；別於陰者，知死生之期。謹熟陰陽，無與眾謀。"
      },
      {
        "index": 3,
        "text": "所謂陰陽者，去者為陰，至者為陽；靜者為陰，動者為陽；遲者為陰，數者為陽。\n凡持真脈之藏脈者，肝至懸絕急，十八日死；心至懸絕，九日死；肺至懸絕，十二日死；腎至懸絕，七日死；脾至懸絕，四日死。"
      },
      {
        "index": 4,
        "text": "曰︰二陽之病，發心脾，有不得隱曲，女子不月；其傳為風消，其傳為息賁者，死不治。"
      },
      {
        "index": 5,
        "text": "曰︰三陽為病，發寒熱，下為癰腫，及為痿厥腨㾓；其傳為索澤，其傳為頹疝。"
      },
      {
        "index": 6,
        "text": "曰︰一陽發病，少氣善欬善泄；其傳為心掣，其傳為隔。\n二陽一陰發病，主驚駭背痛，善噫善欠，名曰風厥。\n二陰一陽發病，善脹心滿善氣。\n三陽三陰發病，為偏枯痿易，四支不舉。"
      },
      {
        "index": 7,
        "text": "鼓一陽曰鉤，鼓一陰曰毛，鼓陽勝急曰弦，鼓陽至而絕曰石，陰陽相過曰溜。\n陰爭於內，陽擾於外，魄汗未藏，四逆而起，起則熏肺，使人喘鳴。陰之所生，和本曰和。\n是故剛與剛，陽氣破散，陰氣乃消亡。淖則剛柔不和，經氣乃絕，死陰之屬，不過三日而死；生陽之屬，不過四日而死。"
      },
      {
        "index": 8,
        "text": "所謂生陽死陰者，肝之心，謂之生陽。心之肺，謂之死陰。肺之腎，謂之重陰。腎之脾，謂之辟陰，死不治。\n結陽者，腫四支。結陰者便血一升，再結二升，三結三升。陰陽結斜，多陰少陽曰石水，少腹腫。\n二陽結謂之消，三陽結謂之隔，三陰結謂之水，一陰一陽結謂之喉痺。\n陰搏陽別謂之有子。\n陰陽虛腸辟死。\n陽加於陰謂之汗。\n陰虛陽搏謂之崩。"
      },
      {
        "index": 9,
        "text": "三陰俱搏，二十日夜半死。\n二陰俱搏，十三日夕時死。\n一陰俱搏，十日死。\n三陽俱搏且鼓，三日死。\n三陰三陽俱搏，心腹滿。發盡不得隱曲，五日死。\n二陽俱搏，其病溫，死不治，不過十日死。"
      }
    ]
  }
}
