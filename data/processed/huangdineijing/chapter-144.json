{
  "chapterNumber": 144,
  "title": "五味論第六十三 (Lingshu Chapter 63)",
  "sourceContent": {
    "paragraphs": [
      {
        "index": 1,
        "text": "黃帝問於少俞曰︰五味入於口也，各有所走，各有所病。酸走筋，多食之，令人癃。鹹走血，多食之，令人渴。辛走氣，多食之，令人洞心。苦走骨，多食之，令人變嘔。甘走肉，多食之，令人悗心。余知其然也，不知其何由，願聞其故。"
      },
      {
        "index": 2,
        "text": "少俞答曰︰酸入於胃，其氣澀以收，上之兩焦，弗能出入也，不出即留於胃中，胃中和溫，則下注膀胱，膀胱之脆薄以懦，得酸則縮綣，約而不通，水道不行，故癃。陰者，積筋之所終也，故酸入而走筋矣。"
      },
      {
        "index": 3,
        "text": "黃帝曰︰鹹走血，多食之，令人渴，何也。"
      },
      {
        "index": 4,
        "text": "少俞曰︰鹹入於胃，其氣上走中焦，注於脈，則血氣走之，血與鹹相得，則凝，凝則胃中汁注之，注之則胃中竭，竭則咽路焦，故舌本乾而善渴。血脈者，中焦之道也，故鹹入而走血矣。"
      },
      {
        "index": 5,
        "text": "黃帝曰︰辛走氣，多食之，令人洞心，何也。"
      },
      {
        "index": 6,
        "text": "少俞曰︰辛入於胃，其氣走於上焦，上焦者，受氣而營諸陽者也，薑韭之氣薰之，營衛之氣，不時受之，久留心下，故洞心。辛與氣俱行，故辛入而與汗俱出。"
      },
      {
        "index": 7,
        "text": "黃帝曰︰苦走骨，多食之，令人變嘔，何也。"
      },
      {
        "index": 8,
        "text": "少俞曰︰苦入於胃，五穀之氣，皆不能勝苦，苦入下脘，三焦之道，皆閉而不通，故變嘔。齒者，骨之所終也，故苦入而走骨，故入而復出知其走骨也。"
      },
      {
        "index": 9,
        "text": "黃帝曰︰甘走肉，多食之，令人悗心，何也。"
      },
      {
        "index": 10,
        "text": "少俞曰︰甘入於胃，其氣弱小，不能上至於上焦，而與穀留於胃中者，令人柔潤者也，胃柔則緩，緩則蠱動，蠱動則令人悗心。其氣外通於肉，故甘走肉。"
      }
    ]
  }
}
