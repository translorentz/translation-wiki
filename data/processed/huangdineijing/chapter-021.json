{
  "chapterNumber": 21,
  "title": "經脈別論二十一 (Suwen Chapter 21)",
  "sourceContent": {
    "paragraphs": [
      {
        "index": 1,
        "text": "黃帝問曰︰人之居處動靜勇怯，脈亦為之變乎。"
      },
      {
        "index": 2,
        "text": "歧伯對曰︰凡人之驚恐恚勞動靜，皆為變也。\n是以夜行則喘出於腎，淫氣病肺。\n有所墮恐，喘出於肝，淫氣害脾。\n有所驚恐，喘出於肺，淫氣傷心。\n度水跌仆，喘出於腎與骨，當是之時，勇者氣行則已，怯者則著而為病也。\n故曰︰診病之道，觀人勇怯，骨肉皮膚，能知其情，以為診法也。\n故飲食飽甚，汗出於胃。\n驚而奪精，汗出於心。\n持重遠行，汗出於腎。\n疾走恐懼，汗出於肝。\n搖體勞苦，汗出於脾。\n故春秋冬夏，四時陰陽，生病起於過用，此為常也。"
      },
      {
        "index": 3,
        "text": "食氣入胃，散精於肝，淫氣於筋。\n食氣入胃，濁氣歸心，淫精於脈。\n脈氣流經，經氣歸於肺，肺朝百脈，輸精於皮毛。毛脈合精，行氣於府。府精神明，留於四藏，氣歸於權衡。權衡以平，氣口成寸，以決死生。\n飲入於胃，遊溢精氣，上輸於脾。脾氣散精，上歸於肺，通調水道，下輸膀胱。水精四布，五經並行，合於四時五藏陰陽，揆度以為常也。"
      },
      {
        "index": 4,
        "text": "太陽藏獨至，厥喘虛氣逆，是陰不足陽有餘也，表裏當俱寫，取之下俞。\n陽明藏獨至，是陽氣重并也，當寫陽補陰，取之下俞。\n少陽藏獨至，是厥氣也，蹻前卒大，取之下俞。\n少陽獨至者，一陽之過也。\n太陰藏搏者，用心省真，五脈氣少，胃氣不平，三陰也，宜治其下俞，補陽寫陰。\n一陽獨嘯，少陽厥也，陽并於上，四脈爭張，氣歸於腎，宜治其經絡，寫陽補陰。\n一陰至，厥陰之治也，真虛騨心，厥氣留薄，發為白汗，調食和藥，治在下俞。"
      },
      {
        "index": 5,
        "text": "帝曰︰太陽藏何象。"
      },
      {
        "index": 6,
        "text": "歧伯曰︰象三陽而浮也。"
      },
      {
        "index": 7,
        "text": "帝曰︰少陽藏何象。"
      },
      {
        "index": 8,
        "text": "歧伯曰︰象一陽也，一陽藏者，滑而不實也。"
      },
      {
        "index": 9,
        "text": "帝曰︰陽明藏何象。"
      },
      {
        "index": 10,
        "text": "歧伯曰︰象大浮也，太陰藏搏，言伏鼓也。二陰搏至，腎沈不浮也。"
      }
    ]
  }
}
