{
  "chapterNumber": 101,
  "title": "五邪第二十 (Lingshu Chapter 20)",
  "sourceContent": {
    "paragraphs": [
      {
        "index": 1,
        "text": "邪在肺，則病皮膚痛，寒熱，上氣喘，汗出，欬動肩背，取之膺中外腧，背三節五藏之傍，以手疾按之，快然乃刺之，取之缺盆中以越之。"
      },
      {
        "index": 2,
        "text": "邪在肝，則兩恢中痛，寒中，惡血在內，行善掣節，時腳腫，取之行間，以引恢下，補三里以溫胃中，取血脈以散惡血，取耳間青脈，以去其掣。"
      },
      {
        "index": 3,
        "text": "邪在脾胃，則病肌肉痛，陽氣有餘，陰氣不足，則熱中善饑，陽氣不足，陰氣有餘，則寒中腸鳴腹痛，陰陽俱有餘，若俱不足，則有寒有熱，皆調於三里。"
      },
      {
        "index": 4,
        "text": "邪在腎，則病骨痛，陰痹。陰痹者，按之而不得，腹脹，腰痛，大便難，肩背頸項痛，時眩。取之湧泉崑崙，視有血者，盡取之。"
      },
      {
        "index": 5,
        "text": "邪在心，則病心痛，喜悲，時眩仆，視有餘不足，而調之其輸也。"
      }
    ]
  }
}
