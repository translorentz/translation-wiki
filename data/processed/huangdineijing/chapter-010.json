{
  "chapterNumber": 10,
  "title": "五藏生成篇十 (Suwen Chapter 10)",
  "sourceContent": {
    "paragraphs": [
      {
        "index": 1,
        "text": "心之合脈也，其榮色也，其主腎也。\n肺之合皮也，其榮毛也，其主心也。\n肝之合筋也，其榮爪也，其主肺也。\n脾之合肉也，其榮唇也，其主肝也。\n腎之合骨也，其榮髮也，其主脾也。"
      },
      {
        "index": 2,
        "text": "是故多食鹹則脈凝泣而變色；\n多食苦則皮槁而毛拔；\n多食辛則筋急而爪枯；\n多食酸，則肉胝侭而唇揭；\n多食甘則骨痛而髮落，此五味之所傷也。\n故心欲苦，肺欲辛，肝欲酸，脾欲甘，腎欲鹹，此五味之所合也。"
      },
      {
        "index": 3,
        "text": "五藏之氣。\n故色見青如草茲者死，黃如枳實者死，黑如捲者死，赤如衃血者死，白如枯骨者死，此五色之見死也。\n青如翠羽者生，赤如雞冠者生，黃如蟹腹者生，白如豕膏者生，黑如烏羽者生，此五色之見生也。"
      },
      {
        "index": 4,
        "text": "生於心，如以縞裹朱；\n生於肺，如以縞裹紅；\n生於肝，如以縞裹紺；\n生於脾，如以縞裹栝樓實；\n生於腎，如以縞裹紫，此五藏所生之外榮也。"
      },
      {
        "index": 5,
        "text": "色味當五藏︰白當肺，辛，赤當心，苦，青當肝，酸，黃當脾，甘，黑當腎，鹹，故白當皮，赤當脈，青當筋，黃當肉，黑當骨。"
      },
      {
        "index": 6,
        "text": "諸脈者皆屬於目，諸髓者皆屬於腦，諸筋者皆屬於節，諸血者皆屬於心，諸氣者皆屬於肺，此四支八谿之朝夕也。\n故人臥，血歸於肝，肝受血而能視，足受血而能步，掌受血而能握，指受血而能攝。\n臥出而風吹之，血凝於膚者為痺，凝於脈者為泣，凝於足者為厥。此三者，血行而不得反其空，故為痺厥也。"
      },
      {
        "index": 7,
        "text": "人有大谷十二分，小谿三百五十四名，少十二俞，此皆衛氣之所留止，邪氣之所客也，鍼石緣而去之。"
      },
      {
        "index": 8,
        "text": "診病之始五決為紀，欲知其始，先建其母，所謂五決者五脈也。\n是以頭痛巔疾，下虛上實過在足少陰，巨陽甚則入腎。\n徇蒙招尤目冥耳聾，下實上虛，過在足少陽，厥陰甚則入肝。\n腹滿潅脹，支鬲胠恢，下厥上冒，過在足太陰，陽明。\n欬嗽上氣，厥在胸中，過在手陽明太陰。\n心煩頭痛病在鬲中，過在手巨陽，少陰。"
      },
      {
        "index": 9,
        "text": "夫脈之小大滑濇浮沈，可以指別；五藏之象，可以類推；五藏相音，可以意識；五色微診，可以目察。能合脈色，可以萬全。\n赤脈之至也喘而堅，診曰有積氣在中，時害於食，名曰心痺，得之外疾，思慮而心虛，故邪從之。\n白脈之至也喘而浮，上虛下實，驚，有積氣在胸中，喘而虛，名曰肺痺寒熱，得之醉而使內也。\n青脈之至也長而左右彈，有積氣在心下支胠，名曰肝痺，得之寒濕，與疝同法，腰痛足清頭痛。\n黃脈之至也大而虛，有積氣在腹中，有厥氣名曰厥疝，女子同法，得之疾使四支，汗出當風。\n黑脈之至也上堅而大，有積氣在小腹與陰，名曰腎痺，得之沐浴清水而臥。"
      },
      {
        "index": 10,
        "text": "凡相五色之奇脈，面黃目青，面黃目赤，面黃目白，面黃目黑者，皆不死也。面青目赤，面赤目白，面青目黑，面黑目白，面赤目青，皆死也。"
      }
    ]
  }
}
