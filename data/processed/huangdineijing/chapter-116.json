{
  "chapterNumber": 116,
  "title": "脹論第三十五 (Lingshu Chapter 35)",
  "sourceContent": {
    "paragraphs": [
      {
        "index": 1,
        "text": "黃帝曰︰脈之應於寸口，如何而脹。"
      },
      {
        "index": 2,
        "text": "歧伯曰︰其脈大堅以濇者，脹也。"
      },
      {
        "index": 3,
        "text": "黃帝曰︰何以知藏府之脹也。"
      },
      {
        "index": 4,
        "text": "歧伯曰︰陰為藏，陽為府。"
      },
      {
        "index": 5,
        "text": "黃帝曰︰夫氣之令人脹也，在於血脈之中邪，藏府之內乎。"
      },
      {
        "index": 6,
        "text": "歧伯曰︰三者皆存焉。然非脹之舍也。"
      },
      {
        "index": 7,
        "text": "黃帝曰︰願聞脹之舍。"
      },
      {
        "index": 8,
        "text": "歧伯曰︰夫脹者，皆在於藏府之外，排藏府而郭胸恢，脹皮膚，故命曰︰脹。"
      },
      {
        "index": 9,
        "text": "黃帝曰︰藏府之在胸恢腹裏之內也，若匣匱之藏禁器也，各有次舍，異名而同處，一域之中，其氣各異，願聞其故。"
      },
      {
        "index": 10,
        "text": "黃帝曰︰未解其意。"
      },
      {
        "index": 11,
        "text": "再問歧伯曰︰夫胸腹，藏府之郭也。膻中者，心主之宮城也。胃者，太倉也。咽喉小腸者，傳送也。胃之五竅者，閭里門戶也。廉泉玉英者，津液之道也。故五藏六府者，各有畔界，其病各有形狀。營氣循脈，衛氣逆為脈脹，衛氣並脈循分為膚脹，三里而寫，近者一下，遠者三下，無問虛實，工在疾寫。"
      },
      {
        "index": 12,
        "text": "黃帝曰︰願聞脹形。"
      },
      {
        "index": 13,
        "text": "歧伯曰︰夫心脹者，煩心短氣。臥不安。肺脹者，虛滿而喘欬。"
      },
      {
        "index": 14,
        "text": "肝脹者，恢下滿而痛引小腹。脾脹者，善噦，四肢煩悗，體重不能勝衣，臥不安。腎脹者，腹滿引背，央央然腰髀痛。六府脹。胃脹者，腹滿，胃脘痛，鼻聞焦臭，妨於食，大便難。大腸脹者，腸鳴而痛濯濯，冬日重感於寒，則飧泄不化。小腸脹者，少腹潅脹，引腰而痛。膀胱脹者，少腹滿而氣癃。三焦脹者，氣滿於皮膚中，輕輕然而不堅。膽脹者，恢下痛脹，口中苦，善太息。凡此諸脹者，其道在一，明知逆順，鍼數不失，寫虛補實，神去其室，致邪失正，真不可定，麤之所敗，謂之天命，補虛寫實，神歸其室。久塞其空，謂之良工。"
      },
      {
        "index": 15,
        "text": "黃帝曰︰脹者焉生，何因而有。"
      },
      {
        "index": 16,
        "text": "歧伯曰︰衛氣之在身也，常然並脈，循分肉，行有逆順，陰陽相隨，乃得天和，五藏更始，四時有序，五穀乃化，然後厥氣在上，營衛留止，寒氣逆上，真邪相攻，兩氣相搏，乃合為脹也。"
      },
      {
        "index": 17,
        "text": "黃帝曰︰善。何以解惑。"
      },
      {
        "index": 18,
        "text": "歧伯曰︰合之於真，三合而得。"
      },
      {
        "index": 19,
        "text": "帝曰︰善。"
      },
      {
        "index": 20,
        "text": "黃帝問於歧伯曰︰脹論言無問虛實，工在疾寫，近者一下，遠者三下，今有其三而不下者，其過焉在。"
      },
      {
        "index": 21,
        "text": "歧伯對曰︰此言陷於肉盲，而中氣穴者也。不中氣穴，則氣內閉，鍼不陷盲，則氣不行，上越中肉，則衛氣相亂，陰陽相逐，其於脹也，當寫不寫，氣故不下，三而不下，必更其道，氣下乃止，不下復始，可以萬全，烏有殆者乎，其於脹也，必審其媪，當寫則寫，當補則補，如鼓應桴，惡有不下者乎。"
      }
    ]
  }
}
