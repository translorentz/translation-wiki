{
  "chapterNumber": 86,
  "title": "根結第五 (Lingshu Chapter 5)",
  "sourceContent": {
    "paragraphs": [
      {
        "index": 1,
        "text": "歧伯曰︰天地相感，寒暖相移，陰陽之道，孰少孰多，陰道偶，陽道奇，\n發於春夏，陰氣少，陽氣多，陰陽不調，何補何寫。\n發於秋冬，陽氣少，陰氣多，陰氣盛而陽氣衰，故莖葉枯槁，濕雨下歸。陰陽相移，何寫何補。\n奇邪離經，不可勝數，不知根結，五藏六府，折關敗樞，開闔而走，陰陽大失，不可復取。九鍼之玄，要在終始，故能知終始。一言而畢，不知終始，鍼道咸絕。"
      },
      {
        "index": 2,
        "text": "太陽根於至陰，結於命門。命門者，目也。\n陽明根於厲兌，結於顙大。顙大者，鉗耳也。\n少陽根於竅陰，結於窗籠者。窗籠者，耳中也。\n太陽為開，陽明為闔，少陽為樞，故開折則肉節瀆而暴病起矣。\n故暴病者，取之太陽，視有餘不足，瀆者，皮肉宛膲而弱也。"
      },
      {
        "index": 3,
        "text": "闔折則氣無所止息，而痿疾起矣，故痿疾者，取之陽明，視有餘不足，無所止息者，真氣稽留，邪氣居之也，樞折即骨繇而不安於地，故骨繇者，取之少陽，視有餘不足。骨繇者，節緩而不收也。所謂骨繇者，搖故也，當窮其本也。"
      },
      {
        "index": 4,
        "text": "太陰根於隱白，結於太倉。\n少陰根於湧泉，結於廉泉。\n厥陰根於大敦，結於玉英，絡於膻中。"
      },
      {
        "index": 5,
        "text": "太陰為開，厥陰為闔，少陰為樞。故開折則倉廩無所輸膈洞，膈洞者，取之太陰，視有餘不足，故開折者，氣不足而生病也，闔折即氣絕而喜悲。悲者，取之厥陰，視有餘不足。樞折則脈有所結而不通，不通者，取之少陰，視有餘不足，有結者，皆取之不足。"
      },
      {
        "index": 6,
        "text": "足太陽根於至陰，溜於京骨，注於崑崙，入於天柱飛揚也。\n足少陽根於竅陰，溜於丘墟，注於陽輔，入於天容光明也。\n足陽明根於厲兌，溜於衝陽，注於下陵，入於人迎豐隆也。\n手太陽根於少澤，溜於陽谷，注於少海，入於天窗支正也。\n手少陽根於關衝，溜於陽池，注於支溝，入於天牖外關也。\n手陽明根於商陽，溜於合谷，注於陽谿，入於扶突偏歷也。\n此所謂十二經者，盛絡皆當取之。"
      },
      {
        "index": 7,
        "text": "一日一夜五十營，以營五藏之精，不應數者，名曰狂生。所謂五十營者，五藏皆受氣，持其脈口，數其至也。\n五十動而不一代者，五藏皆受氣。\n四十動一代者，一藏無氣。\n三十動一代者，二藏無氣。\n二十動一代者，三藏無氣。\n十動一代者，四藏無氣。\n不滿十動一代者，五藏無氣。\n予之短期，要在終始。\n所謂五十動而不一代者，以為常也。以知五藏之期，予之短期者，乍數乍疏也。"
      },
      {
        "index": 8,
        "text": "黃帝曰︰逆順五體者，言人骨節之小大，肉之堅脆，皮之厚薄，血之清濁，氣之滑濇，脈之長短，血之多少，經絡之數，余已知之矣，此皆布衣匹夫之士也。夫王公大人，血食之君，身體柔脆，肌肉軟弱，血氣慓悍滑利，其刺之徐疾淺深多少，可得同之乎。"
      },
      {
        "index": 9,
        "text": "歧伯答曰︰膏梁菽藿之味，何可同也，氣滑即出疾，其氣濇則出遲，氣悍則鍼小而入淺，氣濇則鍼大而入深，深則欲留，淺則欲疾，以此觀之，刺布衣者，深以留之，刺大人者，微以徐之，此皆因氣慓悍滑利也。"
      },
      {
        "index": 10,
        "text": "黃帝曰︰形氣之逆順奈何。"
      },
      {
        "index": 11,
        "text": "歧伯曰︰形氣不足，病氣有餘，是邪勝也，急寫之。\n形氣有餘，病氣不足，急補之。\n形氣不足，病氣不足，此陰陽氣俱不足也，不可刺之，刺之則重不足，重不足則陰陽俱竭，血氣皆盡，五藏空虛，筋骨髓枯，老者絕滅，壯者不復矣。\n形氣有餘，病氣有餘，此謂陰陽俱有餘也，急寫其邪，調其虛實。\n故曰︰有餘者寫之，不足者補之，此之謂也。\n故曰︰刺不知逆順，真邪相搏，滿而補之，則陰陽四溢，腸胃充郭，肝肺內潅，陰陽相錯。虛而寫之，則經脈空虛，血氣竭枯，腸胃夲辟，皮膚薄著，毛腠夭膲，予之死期。\n故曰︰用鍼之要，在於知調陰與陽，調陰與陽，精氣乃光，合形與氣，使神內藏。\n故曰︰上工平氣，中工亂脈，下工絕氣危生。\n故曰︰下工不可不慎也。必審五藏變化之病，五脈之應，經絡之實虛，皮之柔麤，而後取之也。"
      }
    ]
  }
}
