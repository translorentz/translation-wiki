{
  "chapterNumber": 156,
  "title": "刺節真邪第七十五 (Lingshu Chapter 75)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰余聞刺有五節，奈何。"
      },
      {
        "index": 2,
        "text": "歧伯曰︰固有五節，一曰振埃，二曰發矇，三曰去爪，四曰徹衣，五曰解惑。"
      },
      {
        "index": 3,
        "text": "黃帝曰︰夫子言五節，余未知其意。"
      },
      {
        "index": 4,
        "text": "歧伯曰︰振埃者，刺外，去陽病也。發矇者，刺府輸，去府病也。去爪者，刺關節支絡也。徹衣者，盡刺諸陽之奇輸也。解惑者，盡知調陰陽，補寫有餘不足，相傾移也。"
      },
      {
        "index": 5,
        "text": "黃帝曰︰刺節言振埃，夫子乃言刺外經，去陽病，余不知其所謂也，願卒聞之。"
      },
      {
        "index": 6,
        "text": "歧伯曰︰振埃者，陽氣大逆，上滿於胸中，憤瞋肩息，大氣逆上，喘喝坐伏，病惡埃煙，寉不得息，請言振埃，尚疾於振埃。"
      },
      {
        "index": 7,
        "text": "黃帝曰︰善。取之何如。"
      },
      {
        "index": 8,
        "text": "歧伯曰︰取之天容。"
      },
      {
        "index": 9,
        "text": "黃帝曰︰其欬上氣，窮詘胸痛者，取之奈何。"
      },
      {
        "index": 10,
        "text": "歧伯曰︰取之廉泉。"
      },
      {
        "index": 11,
        "text": "黃帝曰︰取之有數乎。"
      },
      {
        "index": 12,
        "text": "歧伯曰︰取天容者，無過一里。取廉泉者，血變而止。"
      },
      {
        "index": 13,
        "text": "黃帝曰︰善哉。"
      },
      {
        "index": 14,
        "text": "黃帝曰︰刺節言發矇，余不得其意，夫發矇者，耳無所聞，目無所見，夫子乃言刺府輸，去府病，何輸使然，願聞其故。"
      },
      {
        "index": 15,
        "text": "歧伯曰︰妙乎哉問也，此刺之大約，鍼之極也，神明之類也，口說書卷，猶不能及也，請言發矇耳，尚疾於發矇也。"
      },
      {
        "index": 16,
        "text": "黃帝曰︰善。願卒聞之。"
      },
      {
        "index": 17,
        "text": "歧伯曰︰刺此者，必於日中，刺其聽宮，中其眸子，聲聞於耳，此其輸也。"
      },
      {
        "index": 18,
        "text": "黃帝曰︰善。何謂聲聞於耳。"
      },
      {
        "index": 19,
        "text": "歧伯曰︰刺邪以手堅按其兩鼻竅而疾偃，其聲必應於鍼也。"
      },
      {
        "index": 20,
        "text": "黃帝曰︰善。此所謂弗見為之，而無目視，見而取之，神明相得者也。"
      },
      {
        "index": 21,
        "text": "黃帝曰︰刺節言去爪，夫子乃言刺關節肢絡，願卒聞之。"
      },
      {
        "index": 22,
        "text": "歧伯曰︰腰脊者，身之大關節也。肢脛者，人之管以趨翔也。莖垂者，身中之機，陰精之候，津液之道也。故飲食不節，喜怒不時，津液內溢，乃下留於睪，血道不通，日大不休，俛仰不便，趨翔不能，此病榮然有水，不上不下，鈹石所取，形不可匿，常不得蔽，故命曰去爪。"
      },
      {
        "index": 23,
        "text": "帝曰︰善。"
      },
      {
        "index": 24,
        "text": "黃帝曰︰刺節言徹衣，夫子乃言盡刺諸陽之奇輸，未有常處也，願卒聞之。"
      },
      {
        "index": 25,
        "text": "歧伯曰︰是陽氣有餘，而陰氣不足，陰氣不足則內熱，陽氣有餘則外熱，內熱相搏，熱於懷炭，外畏綿帛近，不可近身，又不可近席，腠理閉塞，則汗不出，舌焦唇槁，腊乾嗌燥，飲食不讓美惡。"
      },
      {
        "index": 26,
        "text": "黃帝曰︰善。取之奈何。"
      },
      {
        "index": 27,
        "text": "歧伯曰︰取之於其天府大杼三痏，又刺中膂，以去其熱，補足手太陰，以去其汗，熱去汗稀，疾於徹衣。"
      },
      {
        "index": 28,
        "text": "黃帝曰︰善。"
      },
      {
        "index": 29,
        "text": "黃帝曰︰刺節言解惑，夫子乃言盡知調陰陽，補寫有餘不足，相傾移也，惑何以解之。"
      },
      {
        "index": 30,
        "text": "歧伯曰︰大風在身，血脈偏虛，虛者不足，實者有餘，輕重不得，傾側宛伏，不知東西，不知南北，乍上乍下，乍反乍覆，顛倒無常，甚於迷惑。"
      },
      {
        "index": 31,
        "text": "黃帝曰︰善。取之奈何。"
      },
      {
        "index": 32,
        "text": "歧伯曰︰寫其有餘，補其不足，陰陽平復，用鍼若此，疾於解惑。"
      },
      {
        "index": 33,
        "text": "黃帝曰︰善。請藏之靈蘭之室，不敢妄出也。"
      },
      {
        "index": 34,
        "text": "黃帝曰︰余聞刺有五邪，何謂五邪。"
      },
      {
        "index": 35,
        "text": "歧伯曰︰病有持癰者，有容大者，有狹小者，有熱者，有寒者，是謂五邪。"
      },
      {
        "index": 36,
        "text": "黃帝曰︰刺五邪奈何。"
      },
      {
        "index": 37,
        "text": "歧伯曰︰凡刺五邪之方，不過五章，癉熱消滅，腫聚散亡，寒痹益溫。小者益陽，大者必去，請道其方。"
      },
      {
        "index": 38,
        "text": "凡刺癰邪，無迎隴，易俗移性，不得膿，脆道更行，去其鄉，不安處所乃散亡，諸陰陽過癰者，取之其輸。寫之。"
      },
      {
        "index": 39,
        "text": "凡刺大邪，日以小，泄奪其有餘，乃益虛，剽其通，鍼其邪，肌肉親，視之無有反其真，刺諸陽分肉間。"
      },
      {
        "index": 40,
        "text": "凡刺小邪，日以大，補其不足，乃無害，視其所在，迎之界，遠近盡至，其不得外，侵而行之，乃自費，刺分肉間。"
      },
      {
        "index": 41,
        "text": "凡刺熱邪，越而蒼，出遊不歸，乃無病，為開通，辟門戶，使邪得出，病乃已。"
      },
      {
        "index": 42,
        "text": "凡刺寒邪，日以溫，徐往徐來，致其神，門戶已閉，氣不分，虛實得調，其氣存也。"
      },
      {
        "index": 43,
        "text": "黃帝曰︰官鍼奈何。"
      },
      {
        "index": 44,
        "text": "歧伯曰︰刺癰者，用鈹鍼。刺大者，用鋒鍼。刺小者，用員利鍼。刺熱者，用鑱鍼。刺寒者，用毫鍼也。"
      },
      {
        "index": 45,
        "text": "請言解論，與天地相應，與四時相副，人參天地，故可為解，下有漸洳，上生葦蒲，此所以知形氣之多少也。陰陽者，寒暑也，熱則滋雨而在上，根荄少汁，人氣在外，皮膚緩腠理開，血氣減，汗大泄，皮淖澤。寒則地凍水冰，人氣在中，皮膚緻，腠理閉，汗不出，血氣強，肉堅濇。當是之時，善行水者，不能往冰。善穿地者，不能鑿凍。善用鍼者，亦不能取四厥。血脈凝結，堅搏不往來者，亦未可即柔。故行水者，必待天溫，冰釋凍解，而水可行，地可穿也。人脈猶是也。治厥者，必先熨調和其經，掌與腋，肘與腳，項與脊以調之，火氣已通，血脈乃行，然後視其病，脈淖澤者，刺而平之，堅緊者，破而散之，氣下乃止，此所謂以解結者也。用鍼之類，在於調氣，氣積於胃，以通營衛，各行其道，宗氣留於海，其下者，注於氣街，其上者，走於息道。故厥在於足，宗氣不下，脈中之血，凝而留止，弗之火調，弗能取之。用鍼者，必先察其經絡之實虛，切而循之，按而彈之，視其應動者，乃後取之而下之。六經調者，謂之不病，雖病，謂之自已也。一經上實下虛而不通者，此必有橫絡盛加於大經，令之不通，視而寫之，此所謂解結也。上寒下熱，先刺其項太陽，久留之。已刺則熨項與肩胛，令熱下合乃止，此所謂推而上之者也。上熱下寒，視其虛脈而陷之於經絡者，取之，氣下乃止，此所謂引而下之者也。大熱妛身，狂而妄見妄聞妄言，視足陽明及大絡取之，虛者補之，血而實者寫之，因其偃臥，居其頭前，以兩手四指挾按頸動脈，久持之，卷而切，推下至缺盆中，而復止如前，熱去乃止，此所謂推而散之者也。"
      },
      {
        "index": 46,
        "text": "黃帝曰︰有一脈生數十病者，或痛，或癰，或熱，或寒，或痒，或痹，或不仁，變化無窮，其故何也。"
      },
      {
        "index": 47,
        "text": "歧伯曰︰此皆邪氣之所生也。"
      },
      {
        "index": 48,
        "text": "黃帝曰︰余聞氣者，有真氣，有正氣，有邪氣。何謂真氣。"
      },
      {
        "index": 49,
        "text": "歧伯曰︰真氣者，所受於天，與穀氣并而充身也。正氣者，正風也，從一方來，非實風，又非虛風也。邪氣者，虛風之賊傷人也，其中人也深，不能自去。正風者，其中人也淺，合而自去，其氣來柔弱，不能勝真氣，故自去。"
      },
      {
        "index": 50,
        "text": "虛邪之中人也，洒淅動形，起毫毛而發腠理。其入深，內搏於骨，則為骨痹。搏於筋，則為筋攣。搏於脈中，則為血閉不通，則為癰，搏於肉，與衛氣相搏，陽勝者，則為熱，陰勝者，則為寒，寒則真氣去，去則虛，虛則寒。搏於皮膚之間，其氣外發，腠理開，毫毛搖，氣往來行，則為癢，留而不去，則痹，衛氣不行，則為不仁。虛邪偏容於身半，其入深，內居營衛，營衛稍衰，則真氣去，邪氣獨留，發為偏枯。其邪氣淺者，脈偏痛。"
      },
      {
        "index": 51,
        "text": "虛邪之入於身也深，寒與熱相搏，久留而內著，寒勝其熱，則骨痛肉枯，熱勝其寒。則爛肉腐肌為膿，內傷骨，內傷骨為骨蝕。有所疾前筋，筋屈不得伸，邪氣居其間而不反，發於筋溜。有所結，氣歸之，衛氣留之，不得反，津液久留，合而為腸溜，久者，數歲乃成，以手按之柔。已有所結，氣歸之，津液留之，邪氣中之，凝結日以易甚，連以聚居，為昔瘤，以手按之堅。有所結，深中骨，氣因於骨，骨與氣并，日以益大，則為骨疽。有所結，中於肉，宗氣歸之，邪留而不去，有熱則化而為膿，無熱則為肉疽。凡此數氣者，其發無常處，而有常名也。"
      }
    ]
  }
}
