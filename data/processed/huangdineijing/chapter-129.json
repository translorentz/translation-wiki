{
  "chapterNumber": 129,
  "title": "禁服第四十八 (Lingshu Chapter 48)",
  "sourceContent": {
    "paragraphs": [
      {
        "index": 1,
        "text": "雷公問於黃帝曰︰細子得受業，通於九鍼六十篇，旦暮勤服之，近者編絕，久者簡垢，然尚諷誦弗置，未盡解於意矣，外揣言渾朿為一，未知所謂也。夫大則無外，小則無內，大小無極，高下無度，朿之奈何。士之才力，或有厚薄，智慮褊淺，不能博大深奧，自強於學若細子，細子恐其散於後世，絕於子孫，敢問約之奈何。"
      },
      {
        "index": 2,
        "text": "黃帝曰︰善乎哉問也。此先師之所禁，坐私傳之也，割臂歃血之盟也，子若欲得之，何不齋乎，"
      },
      {
        "index": 3,
        "text": "雷公再拜而起曰︰請聞命於是也。乃齋宿三日而請曰︰敢問今日正陽，細子願以受盟。黃帝乃與俱入齋室，割臂歃血。"
      },
      {
        "index": 4,
        "text": "黃帝親祝曰︰今日正陽，歃血傳方，敢有背此言者，反受其殃。"
      },
      {
        "index": 5,
        "text": "雷公再拜曰︰細子受之。"
      },
      {
        "index": 6,
        "text": "黃帝乃左握其手，右受之書，曰︰慎之慎之，吾為子言之。"
      },
      {
        "index": 7,
        "text": "凡刺之理，經脈為始，營其所行，知其度量，內刺五藏，外刺六府，審察衛氣，為百病母，調其虛實，虛實乃止，寫其血絡，血盡不殆矣。"
      },
      {
        "index": 8,
        "text": "雷公曰︰此皆細子之所以通，未知其所約也。"
      },
      {
        "index": 9,
        "text": "黃帝曰︰夫約方者，猶約囊也，囊滿而弗約，則輸泄，方成弗約，則神與弗俱。"
      },
      {
        "index": 10,
        "text": "雷公曰︰願為下材者，弗滿而約之。"
      },
      {
        "index": 11,
        "text": "黃帝曰︰未滿而知約之以為工，不可以為天下師。"
      },
      {
        "index": 12,
        "text": "雷公曰︰願聞為工。"
      },
      {
        "index": 13,
        "text": "黃帝曰︰寸口主中，人迎主外，兩者相應，俱往俱來，若引繩大小齊等，春夏人迎微大，秋冬寸口微大，如是者名曰平人。"
      },
      {
        "index": 14,
        "text": "人迎大一倍於寸口，病在足少陽，一倍而躁，在手少陽。人迎二倍，病在足太陽，二倍而躁，病在手太陽。人迎三倍，病在足陽明，三倍而躁，病在手陽明。盛則為熱，虛則為寒，緊則為痛痹，代則乍甚乍問。盛則寫之，虛則補之，緊痛則取之分肉，代則取血絡，且飲藥，陷下則灸之，不盛不虛，以經取之，名曰經刺。人迎四倍者，且大且數，名曰溢陽，溢陽為外格，死不治。必審按其本末，察其寒熱，以驗其藏府之病。"
      },
      {
        "index": 15,
        "text": "寸口大於人迎一倍，病在足厥陰，一倍而躁，病在手心主。寸口二倍，病在足少陰，二倍而躁，在手少陰。寸口三倍，病在足太陰，三倍而躁，病在手太陰。盛則脹滿，寒中食不化，虛則熱中，出糜少氣，溺色變，緊則痛痹，代則乍痛乍止。盛則寫之，虛則補之，緊則先刺而後灸之，代則取血絡，而後調之，陷下則徒灸之，陷下者，脈血絡於中，中有著血，血寒，故宜灸之，不盛不虛，以經取之，名曰經刺。寸口四倍者，名曰內關，內關者，且大且數，死不治。必審察其本末之寒溫，以驗其藏府之病。"
      },
      {
        "index": 16,
        "text": "通其營輸，乃可傳於大數。大數曰︰盛則徒寫之。虛則徒補之，緊則灸刺，且飲藥，陷下則徒灸之，不盛不虛，以經取之。所謂經治者，飲藥，亦曰灸刺。脈急則引，脈大以弱，則欲安靜，用力無勞也。"
      }
    ]
  }
}
