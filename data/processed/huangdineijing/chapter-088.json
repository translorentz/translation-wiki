{
  "chapterNumber": 88,
  "title": "官鍼第七 (Lingshu Chapter 7)",
  "sourceContent": {
    "paragraphs": [
      {
        "index": 1,
        "text": "凡刺之要，官鍼最妙，九鍼之宜，各有所為，長短大小，各有所施也，不得其用，病弗能移。\n疾淺鍼深，內傷良肉，皮膚為癰；\n病深鍼淺，病氣不寫，反為大膿。\n病小鍼大，氣寫太甚，疾必為害；\n病大鍼小，氣不泄寫，亦復為敗。\n失鍼之宜，大者寫，小者不移。已言其過，請言其所施。"
      },
      {
        "index": 2,
        "text": "病在皮膚無常處者，取以鑱鍼於病所，膚白勿取。\n病在分肉間，取以員鍼於病所。\n病在經絡痼痹者，取以鋒鍼。\n病在脈氣少，當補之者，取以鍉鍼於井滎分輸。\n病為大膿者，取以鈹鍼。\n病痹氣暴發者，取以員利鍼。\n病痹氣痛而不去者，取以毫鍼。\n病在中者，取以長鍼。\n病水腫不能通關節者，取以大鍼。\n病在五藏固居者，取以鋒鍼，寫於井滎分輸，取以四時。"
      },
      {
        "index": 3,
        "text": "凡刺有九，以應九變。\n一曰輸刺，輸刺者，刺諸經滎俞藏俞也。\n二曰遠道刺，遠道刺者，病在上，取之下，刺府俞也。\n三曰經刺，經刺者，刺大經之結絡經分也。\n四曰絡刺，絡刺者，刺小絡之血脈也。\n五曰分刺，分刺者，刺分肉之間也。\n六曰大寫刺，大寫刺者，刺大膿以鈹鍼也。\n七曰毛刺，毛刺者，刺浮痹皮膚也。\n八曰巨刺，巨刺者，左取右，右取左。\n九曰焠刺，焠刺者，刺燔鍼則取痹也。"
      },
      {
        "index": 4,
        "text": "凡刺有十二節，以應十二經。\n一曰偶刺，偶刺者，以手直心若背，直痛所，一刺前，一刺後，以治心痹，刺此者，傍鍼之也。\n二曰報刺，報刺者，刺痛無常處也，上下行者，直內無拔鍼，以左手隨病所按之，乃出鍼復刺之也。\n三曰恢刺，恢刺者，直刺傍之，舉之前後恢筋急，以治筋痹也。\n四曰齊刺，齊刺者，直入一，傍入二，以治寒氣小深者，或曰三刺，三刺者，治痹氣小深者也。\n五曰揚刺，揚刺者，正內一，傍內四，而浮之，以治寒氣之博大者也。\n六曰直鍼刺，直鍼刺者，引皮乃刺之，以治寒氣之淺者也。\n七曰輸刺，輸刺者，直入直出，稀發鍼而深之，以治氣盛而熱者也。\n八曰短刺，短刺者，刺骨痹，稍搖而深之，致鍼骨所，以上下摩骨也。\n九曰浮刺，浮刺者，傍入而浮之，以治肌急而寒者也。\n十曰陰刺，陰刺者，左右率刺之，以治寒厥，中寒厥，足踝後少陰也。\n十一曰傍鍼刺，傍鍼刺者，直刺傍刺各一，以治留痹久居者也。\n十二曰贊刺，贊刺者，直入直出，數發鍼而淺之出血，是謂治癰腫也。"
      },
      {
        "index": 5,
        "text": "脈之所居，深不見者，刺之微內鍼而久留之，以致其空脈氣也。脈淺者，勿刺。按絕其脈，乃刺之，無令精出，獨出其邪氣耳。所謂三刺，則穀氣出者，先淺刺絕皮，以出陽邪，再刺則陰邪出者，少益深，絕皮致肌肉，未入分肉間也，已入分肉之間，則穀氣出。\n故刺法曰︰始刺淺之，以逐邪氣，而來血氣，後刺深之，以致陰氣之邪，最後刺極深之，以下穀氣，此之謂也。故用鍼者，不知年之所加，氣之盛衰，虛實之所起，不可以為工也。"
      },
      {
        "index": 6,
        "text": "凡刺有五，以應五藏。\n一曰半刺，半刺者，淺內而疾發鍼，無鍼傷肉，如拔毛狀，以取皮氣，此肺之應也。\n二曰豹文刺，豹文刺者，左右前後鍼之，中脈為故，以取經絡之血者，此心之應也。\n三曰關刺，關刺者，直刺左右，盡筋上，以取筋痹，慎無出血，此肝之應也，或曰淵刺，一曰豈刺。\n四曰合谷刺，合谷刺者，左右雞足，鍼於分肉之間，以取肌痹，此脾之應也。\n五曰輸刺，輸刺者，直入直出，深內之至骨，以取骨痹，此腎之應也。"
      }
    ]
  }
}
