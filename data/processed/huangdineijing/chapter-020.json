{
  "chapterNumber": 20,
  "title": "三部九候論二十 (Suwen Chapter 20)",
  "sourceContent": {
    "paragraphs": [
      {
        "index": 1,
        "text": "黃帝問曰︰余聞九鍼於夫子，眾多博大，不可勝數。余願聞要道，以屬子孫，傳之後世，著之骨髓，藏之肝肺，歃血而受，不敢妄泄，令合天道，必有終始，上應天光星辰歷紀，下副四時五行，貴賤更互，冬陰夏陽，以人應之奈何，願聞其方。"
      },
      {
        "index": 2,
        "text": "歧伯對曰︰妙乎哉問也，此天地之至數。"
      },
      {
        "index": 3,
        "text": "帝曰︰願聞天地之至數，合於人形，血氣通，決死生，為之奈何。"
      },
      {
        "index": 4,
        "text": "歧伯曰︰天地之至數，始於一，終於九焉。一者天，二者地，三者人，因而三之，三三者九，以應九野。故人有三部，部有三候，以決死生，以處百病，以調虛實，而除邪疾。"
      },
      {
        "index": 5,
        "text": "帝曰︰何謂三部。"
      },
      {
        "index": 6,
        "text": "歧伯曰︰有下部，有中部，有上部，部各有三候，三候者，有天、有地、有人也，必指而導之，乃以為真。\n上部天，兩額之動脈；上部地，兩頰之動脈；上部人，耳前之動脈。\n中部天，手太陰也；中部地，手陽明也；中部人，手少陰也。\n下部天，足厥陰也；下部地，足少陰也；下部人，足太陰也。\n故下部之天以侯肝，地以候腎，人以候脾胃之氣。"
      },
      {
        "index": 7,
        "text": "帝曰︰中部之候奈何。"
      },
      {
        "index": 8,
        "text": "歧伯曰︰亦有天，亦有地，亦有人。天以候肺，地以候胸中之氣，人以候心。"
      },
      {
        "index": 9,
        "text": "帝曰︰上部以何候之。"
      },
      {
        "index": 10,
        "text": "歧伯曰︰亦有天，亦有地，亦有人，天以候頭角之氣，地以候口齒之氣，人以候耳目之氣。\n三部者，各有天，各有地，各有人。三而成天，三而成地，三而成人，三而三之，合則為九，九分為九野，九野為九藏。故神藏五，形藏四，合為九藏。五藏已敗，其色必夭，夭必死矣。"
      },
      {
        "index": 11,
        "text": "帝曰︰以候奈何。"
      },
      {
        "index": 12,
        "text": "歧伯曰︰必先度其形之肥瘦，以調其氣之虛實，實則寫之，虛則補之。必先去其血脈，而後調之，無問其病，以平為期。"
      },
      {
        "index": 13,
        "text": "帝曰︰決死生奈何。"
      },
      {
        "index": 14,
        "text": "歧伯曰︰形盛脈細，少氣不足以息者危；形瘦脈大，胸中多氣者死；形氣相得者生。參伍不調者病；三部九候皆相失者死；上下左右之脈相應如參舂者，病甚；上下左右相失不可數者死。\n中部之候雖獨調，與眾藏相失者死；中部之候相減者死；目內陷者死。"
      },
      {
        "index": 15,
        "text": "帝曰︰何以知病之所在。"
      },
      {
        "index": 16,
        "text": "歧伯曰︰察九候，獨小者病，獨大者病，獨疾者病，獨遲者病，獨熱者病，獨寒者病，獨陷下者病。\n以左手，足上上去踝五寸按之，庶右手足當踝而彈之，其應過五寸以上，蠕蠕然者，不病；其應疾，中手渾渾然者病，中手徐徐然者病；其應上不能至五寸，彈之不應者死。\n是以脫肉身不去者死。中部乍疏乍數者死。其脈代而鉤者，病在絡脈。九候之相應也，上下若一，不得相失。一候後則病，二候後則病甚，三候後則病危。所謂後者，應不俱也。察其府藏，以知死生之期。必先知經脈，然後知病脈，真藏脈見者勝死。足太陽氣絕者，其足不可屈伸，死必戴眼。"
      },
      {
        "index": 17,
        "text": "帝曰︰冬陰夏陽奈何。"
      },
      {
        "index": 18,
        "text": "歧伯曰︰九候之脈，皆沈細懸絕者為陰，主冬，故以夜半死。\n盛躁喘數者為陽，主夏，故以日中死。\n是故寒熱病者，以平旦死。\n熱中及熱病者，以日中死。\n病風者，以日夕死。\n病水者，以夜半死。\n其脈乍疏乍數乍遲乍疾者，日乘四季死。\n形肉巳脫，九候雖調，猶死。\n七診雖見，九候皆從者不死。\n所言不死者，風氣之病，及經月之病，似七診之病，而非也，故言不死。\n若有七診之病，其脈候亦敗者，死矣，必發噦噫。\n必審問其所始病，與今之所方病，而後各切循其脈，視其經絡浮沈，以上下逆從循之，其脈疾者不病，其脈遲者病，脈不往來者，死，皮膚著者，死。"
      },
      {
        "index": 19,
        "text": "帝曰︰其可治者奈何。"
      },
      {
        "index": 20,
        "text": "歧伯曰︰經病者治其經，孫絡病者治其孫絡血，血病身有痛者，治其經絡。其病者在奇邪，奇邪之脈則繆刺之。留瘦不移，節而刺之。上實下虛，切而從之，索其結絡脈，刺出其血，以見通之。瞳子高者，太陽不足，戴眼者，太陽已絕，此決死生之要，不可不察也。手指及手外踝上五指，留鍼。"
      }
    ]
  }
}
