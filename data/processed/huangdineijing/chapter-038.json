{
  "chapterNumber": 38,
  "title": "欬論三十八 (Suwen Chapter 38)",
  "sourceContent": {
    "paragraphs": [
      {
        "index": 1,
        "text": "黃帝問曰︰肺之令人欬，何也。"
      },
      {
        "index": 2,
        "text": "歧伯對曰︰五藏六府，皆令人欬，非獨肺也。"
      },
      {
        "index": 3,
        "text": "帝曰︰願聞其狀。"
      },
      {
        "index": 4,
        "text": "歧伯曰︰皮毛者，肺之合也，皮毛先受邪氣，邪氣以從其合也。其寒飲食入胃，從肺脈上至於肺，則肺寒，肺寒則外內合邪，因而客之，則為肺欬。\n五藏各以其時受病，非其時，各傳以與之。人與天地相參，故五藏各以治時，感於寒，則受病，微則為欬，甚者為泄為痛。乘秋則肺先受邪，乘春則肝先受之，乘夏則心先受之，乘至陰則脾先受之，乘冬則腎先受之。"
      },
      {
        "index": 5,
        "text": "帝曰︰何以異之。"
      },
      {
        "index": 6,
        "text": "歧伯曰︰肺欬之狀，欬而喘息有音，甚則唾血。\n心欬之狀，欬則心痛。喉中介介如梗狀，甚則咽腫喉痺。\n肝欬之狀，欬則兩恢下痛，甚則不可以轉，轉則兩胠下滿。\n脾欬之狀，欬則右恢下痛，陰陰引肩背，甚則不可以動，動則欬劇。\n腎欬之狀，欬則腰背相引而痛，甚則欬涎。"
      },
      {
        "index": 7,
        "text": "帝曰︰六府之欬奈何，安所受病。"
      },
      {
        "index": 8,
        "text": "歧伯曰︰五藏之久欬，乃移於六府，脾欬不已，則胃受之，胃欬之狀，欬而嘔，嘔甚則長蟲出。\n肝欬不已，則膽受之，膽欬之狀，欬嘔膽汁。\n肺欬不已，則大腸受之，大腸欬狀，欬而遺失。\n心欬不已，則小腸受之，小腸欬狀，欬而失氣，氣與欬俱失。\n腎欬不已，則膀胱受之，膀胱欬狀，欬而遺溺。\n久欬不已，則三焦受之，三焦欬狀，欬而腹滿，不欲食飲，此皆聚於胃，關於肺，使人多涕唾而面浮腫氣逆也。"
      },
      {
        "index": 9,
        "text": "帝曰︰治之奈何。"
      },
      {
        "index": 10,
        "text": "歧伯曰︰治藏者，治其俞，治府者，治其合。浮腫者，治其經。"
      },
      {
        "index": 11,
        "text": "帝曰︰善。"
      }
    ]
  }
}
