{
  "chapterNumber": 146,
  "title": "五音五味第六十五 (Lingshu Chapter 65)",
  "sourceContent": {
    "paragraphs": [
      {
        "index": 1,
        "text": "右徵與少徵，調右手太陽上。左商與左徵，調左手陽明上。少徵與太宮，調左手陽明上。右角與太角，調右足少陽下。太徵與少徵，調左手太陽上。眾羽與少羽，調右足太陽下。少商與右商，調右手太陽下。桎羽與眾羽，調右足太陽下。少宮與太宮，調右足陽明下。判角與少角，調右足少陽下。釱商與上商，調右足陽明下。釱商與上角，調左足太陽下。"
      },
      {
        "index": 2,
        "text": "上徵與右徵同，穀麥，畜羊，果杏。手少陰藏心，色赤，味苦，時夏。上羽與太羽同，穀大豆，畜彘，果栗。足少陰藏腎，色黑，味鹹，時冬。上宮與太宮同，穀稷，畜牛，果棗。足太陰藏脾，色黃，味甘，時季夏。上商與右商同，穀黍，畜雞，果桃。手太陰藏肺，色白味辛，時秋。上角與太角同。穀麻，畜犬，果李。足厥陰藏肝，色青，味酸，時春。"
      },
      {
        "index": 3,
        "text": "太宮與上角同，右足陽明上。左角與太角同，左足陽明上。少羽與太羽同，右足太陽下。左商與右商同，左手陽明下。加宮與太宮同，左足少陽上。質判與太宮同，左手太陽下。判角與太角同，左足少陽下。太羽與太角同，右足太陽上。太角與太宮同，右足少陽上。"
      },
      {
        "index": 4,
        "text": "右徵，少徵，質徵，上徵，判徵。右角，釱角，上角，太角，判角。右商，少商，釱商，上商，左商。少宮，上宮，太宮，加宮，左宮。眾羽，桎羽，上羽，太羽，少羽。"
      },
      {
        "index": 5,
        "text": "黃帝曰︰婦人無鬚者，無血氣乎。"
      },
      {
        "index": 6,
        "text": "歧伯曰︰衝脈任脈，皆起於胞中，上循背裏，為經絡之海。其浮而外者，循腹右，上行會於咽喉，別而絡唇口，血氣盛則充膚熱肉，血獨盛則澹滲皮膚，生毫毛。今婦人之生，有餘於氣，不足於血，以其數脫血也。衝任之脈，不榮口脣，故鬚不生焉。"
      },
      {
        "index": 7,
        "text": "黃帝曰︰士人有傷於陰，陰氣絕而不起，陰不用，然其鬚不去，其故何也。宦者獨去，何也，願聞其故。"
      },
      {
        "index": 8,
        "text": "歧伯曰︰宦者去其宗筋，傷其衝脈，血寫不復，皮膚內結，脣口不榮，故鬚不生。"
      },
      {
        "index": 9,
        "text": "黃帝曰︰其有天宦者，未嘗被傷，不脫於血，然其鬚不生，其故何也。"
      },
      {
        "index": 10,
        "text": "歧伯曰︰此天之所不足也，其任衝不盛，宗筋不成，有氣無血，脣口不榮，故鬚不生。"
      },
      {
        "index": 11,
        "text": "黃帝曰︰善乎哉，聖人之通萬物也，蓋日月之光影，音聲鼓響，聞其聲而知其形，其非夫子，孰能明萬物之精。"
      },
      {
        "index": 12,
        "text": "是故聖人視其顏色，黃赤者，多熱氣，青白者，少熱氣，黑色者，多血少氣。美眉者，太陽多血，通髯極鬚者，少陽多血，美鬚者，陽明多血，此其時然也。夫人之常數，太陽常多血少氣，少陽常多氣少血，陽明常多血多氣，厥陰常多氣少血，少陰常多氣少血，太陰常多血少氣，此天之常數也。"
      }
    ]
  }
}
