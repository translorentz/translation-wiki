{
  "chapterNumber": 73,
  "title": "著至教論七十五 (Suwen Chapter 75)",
  "sourceContent": {
    "paragraphs": [
      {
        "index": 1,
        "text": "黃帝坐明堂，召雷公而問之曰︰子知醫之道乎。"
      },
      {
        "index": 2,
        "text": "雷公對曰︰誦而頗能解，解而未能別，別而未能明，明而未能彰，足以治群僚，不足至侯王。願得受樹天之度，四時陰陽合之，別星辰與日月光，以彰經術，後世益明，上通神農，著至教，疑於二皇。"
      },
      {
        "index": 3,
        "text": "帝曰︰善。無失之，此皆陰陽表裏，上下雌雄，相輸應也，而道上知天文，下知地理，中知人事，可以長久，以教眾庶，亦不疑殆，醫道論篇，可傳後世，可以為寶。"
      },
      {
        "index": 4,
        "text": "雷公曰︰請受道，諷誦用解。"
      },
      {
        "index": 5,
        "text": "帝曰︰子不聞陰陽傳乎。"
      },
      {
        "index": 6,
        "text": "(雷公)曰︰不知。"
      },
      {
        "index": 7,
        "text": "(帝)曰︰夫三陽天為業，上下無常，合而病至，偏害陰陽。"
      },
      {
        "index": 8,
        "text": "雷公曰︰三陽莫當，請聞其解。"
      },
      {
        "index": 9,
        "text": "帝曰︰三陽獨至者，是三陽并至，并至如風雨，上為巔疾，下為漏病。外無期，內無正，不中經紀，診無上下以書別。"
      },
      {
        "index": 10,
        "text": "雷公曰︰臣治嵓愈，說意而已。"
      },
      {
        "index": 11,
        "text": "帝曰︰三陽者，至陽也，積并則為驚，病起疾風，至如礔（石歷），九竅皆塞，陽氣滂溢，乾嗌喉塞。并於陰，則上下無常，薄為腸澼。此謂三陽直心，坐不得起，臥者便身全，三陽之病。且以知天下，何以別陰陽，應四時，合之五行。"
      },
      {
        "index": 12,
        "text": "雷公曰︰陽言不別，陰言不理，請起受解，以為至道。"
      },
      {
        "index": 13,
        "text": "帝曰︰子若受傳，不知合至道以惑師教，語子至道之要。病傷五臟，筋骨以消，子言不明不別，是世主學盡矣。腎且絕，惋惋，日暮從容不出，人事不殷。"
      }
    ]
  }
}
