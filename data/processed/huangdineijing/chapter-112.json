{
  "chapterNumber": 112,
  "title": "腸胃第三十一 (Lingshu Chapter 31)",
  "sourceContent": {
    "paragraphs": [
      {
        "index": 1,
        "text": "黃帝問於伯高曰︰余願聞六府傳穀者，腸胃之小大長短，受穀之多少奈何。"
      },
      {
        "index": 2,
        "text": "伯高曰︰請盡言之，穀所從出入淺深遠近長短之度，唇至齒，長九分，口廣二寸半，齒以後至會厭，深三寸半，大容五合，舌重十兩，長七寸，廣二寸半。咽門重十兩，廣二寸半，至胃長一尺六寸。"
      },
      {
        "index": 3,
        "text": "胃紆曲屈伸之，長二尺六寸，大一尺五寸徑五寸，大容三斗五升。"
      },
      {
        "index": 4,
        "text": "小腸後附脊左環，迴周疊積，其注於迴腸者，外附於臍，上迴運環十六曲，大二寸半，徑八分分之少半，長三丈三尺。迴腸當臍左環，迴周葉積而下，迴運環反十六曲，大四寸，徑一寸寸之少半，長二丈一尺。廣腸傳脊，以受迴腸，左環葉脊上下辟，大八寸，徑二寸寸之大半，長二尺八寸。"
      },
      {
        "index": 5,
        "text": "腸胃所入至所出，長六丈四寸四分，迴曲環反，三十二曲也。"
      }
    ]
  }
}
