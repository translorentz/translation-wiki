{
  "chapterNumber": 145,
  "title": "陰陽二十五人第六十四 (Lingshu Chapter 64)",
  "sourceContent": {
    "paragraphs": [
      {
        "index": 1,
        "text": "黃帝曰︰余聞陰陽之人，何如。"
      },
      {
        "index": 2,
        "text": "伯高曰︰天地之間，六合之內，不離乎五，人亦應之。故五五二十五人之政，而陰陽之人不與焉。其態又不合於眾者也，余已知之矣，願聞二十五人之形，血氣之所生別，而以候從外知內，何如。"
      },
      {
        "index": 3,
        "text": "歧伯曰︰悉乎哉問也，此先師之祕也，雖伯高猶不能明之也。"
      },
      {
        "index": 4,
        "text": "黃帝避席遵循而卻曰︰余聞之。得其人弗教，是謂重失，得而洩之，天將厭之。余願得而明之，金匱藏之，不敢揚之。"
      },
      {
        "index": 5,
        "text": "歧伯曰︰先立五形金木水火土，別其五色，異其五形之人，而二十五人具矣。"
      },
      {
        "index": 6,
        "text": "黃帝曰︰願卒聞之。"
      },
      {
        "index": 7,
        "text": "歧伯曰︰慎之慎之，臣請言之。木形之人，比於上角，似於蒼帝，其為人，蒼色，小頭，長面，大肩背，直身，小手，足好，有才，勞心，少力，多憂，勞於事。能春夏，不能秋冬，感而病生，足厥陰佗佗然。大角之人，比於左足少陽，少陽之上遺遺然，左角之人，比於右足少陽，少陽之下隨隨然。釱角之人，比於右足少陽，少陽之上推推然。判角之人，比於左足少陽，少陽之下栝栝然。"
      },
      {
        "index": 8,
        "text": "火形之人，比於上徵，似於赤帝。其為人，赤色，廣蛎，脫面，小頭，好肩背髀腹，小手足，行安地，疾心，行搖，肩背肉滿，有氣，輕財，少信，多慮，見事明，好顏，急心，不壽暴死。能春夏，不能秋冬，秋冬感而病生手少陰，核核然。質徵之人，比於左手太陽，太陽之上肌肌然。少徵之人，比於右手太陽，太陽之下，慆慆然。右徵之人，比於右手太陽，太陽之上，鮫鮫然。質判之人，比於左手太陽，太陽之下，支支頤頤然。"
      },
      {
        "index": 9,
        "text": "土形之人，比於上宮，似於上古黃帝。其為人，黃色，圓面，大頭，美肩背，大腹，美股脛，小手足，多肉，上下相稱，行安地，舉足浮安，心好利人，不喜權勢，善附人也。能秋冬，不能春夏，春夏感而病生，足太陰敦敦然。大宮之人，比於左足陽明，陽明之上婉婉然。加宮之人，比於左足陽明，陽明之下坎坎然，少宮之人，比於右足陽明，陽明之上樞樞然。左宮之人，比於右足陽明，陽明之下兀兀然。"
      },
      {
        "index": 10,
        "text": "金形之人，比於上商，似於白帝。其為人，方面，白色，小頭，小肩背，小腹，小手足，如骨發踵外，骨輕，身清廉，急心靜悍，善為吏，能秋冬，不能春夏，春夏感而病生，手太陰敦敦然。釱商之人，比於左手陽明，陽明之上廉廉然。右商之人，比於左手陽明，陽明之下脫脫然。左商之人，比於右手陽明，陽明之上監監然。少商之人，比於右手陽明，陽明之下嚴嚴然。"
      },
      {
        "index": 11,
        "text": "水形之人，比上羽，似於黑帝。其為人，黑色面不平，大頭廉頤，小肩，大腹，動手足，發行搖身，下尻長背，延延然，不敬畏，善欺紿人戮死，能秋冬，不能春夏，春夏感而病，生足少陰，汗汗然。大羽之人，比於右足太陽，太陽之上，頰頰然。少羽之人，比於左足太陽，太陽之下，紆紆然。眾之為人，比於右足太陽，太陽之下，絜絜然。桎之為人，比於左足太陽，太陽之上，安安然。是故五形之人二十五變者，眾之所以相欺者是也。"
      },
      {
        "index": 12,
        "text": "黃帝曰︰得其形，不得其色，何如。"
      },
      {
        "index": 13,
        "text": "歧伯曰︰形勝色，色勝形者，至其勝時年加，感則病行，失則憂矣。形色相得者，富貴大樂。"
      },
      {
        "index": 14,
        "text": "黃帝曰︰其形色相勝之時，年加可知乎。"
      },
      {
        "index": 15,
        "text": "歧伯曰︰凡年忌下上之人，大忌常加七歲，十六歲，二十五歲，三十四歲，四十三歲，五十二歲，六十一歲，皆人之大忌，不可不自安也。感則病行，失則憂矣，當此之時，無為姦事，是謂年忌。"
      },
      {
        "index": 16,
        "text": "黃帝曰︰夫子之言，脈之上下，血氣之候，以知形氣，奈何。"
      },
      {
        "index": 17,
        "text": "歧伯曰︰足陽明之上，血氣盛則髯美長，血少氣多則髯短，故氣少血多則髯少，血氣皆少則無髯，兩吻多畫。足陽明之下，血氣盛則下毛美長至胸。血多氣少則下毛美短至齊，行則善高舉足，足指少肉，足善寒，血少氣多，則肉而善瘃，血氣皆少，則無毛，有則稀枯瘁，善痿厥足痹。"
      },
      {
        "index": 18,
        "text": "足少陽之上，氣血盛則通髯美長，血多氣少則通髯美短，血少氣多則少鬚，血氣皆少則無鬚，感於寒濕則善痹，骨痛，爪枯也。足少陽之下，血氣盛則脛毛美長，外踝肥，血多氣少則脛毛美短，外踝皮堅而厚，血少氣多則鴬毛少，外踝皮薄而軟，血氣皆少則無毛，外踝瘦無肉。"
      },
      {
        "index": 19,
        "text": "足太陽之上，血氣盛則美眉，眉有毫毛，血多氣少則惡眉，面多少理，血少氣多則面多肉，血氣和則美色。足太陽之下，血氣盛則跟肉滿，踵堅，氣少血多則踵跟空，血氣皆少則善轉筋踵下痛。"
      },
      {
        "index": 20,
        "text": "手陽明之上，血氣盛則髭美，血少氣多則髭惡。血氣皆少則無髭，手陽明之下，血氣盛則腋下毛美，手魚肉以溫，氣血皆少則手瘦以寒。"
      },
      {
        "index": 21,
        "text": "手少陽之上，血氣盛則眉美以長，耳色美，血氣皆少則耳焦惡色。手少陽之下，血氣盛則手捲多肉以溫，血氣皆少則寒以瘦，氣少血多則瘦以多脈。"
      },
      {
        "index": 22,
        "text": "手太陽之上，血氣盛則口多鬚，面多肉以平，血氣皆少則面瘦惡色。手太陽之下，血氣盛則掌肉充滿，血氣皆少則掌瘦以寒。"
      },
      {
        "index": 23,
        "text": "黃帝曰︰二十五人者，刺之有約乎。"
      },
      {
        "index": 24,
        "text": "歧伯曰︰美眉者，足太陽之脈，氣血多。惡眉者，血氣少。其肥而澤者，血氣有餘。肥而不澤者，氣有餘，血不足。瘦而無澤者，氣血俱不足。審察其形氣有餘不足而調之，可以知逆順矣。"
      },
      {
        "index": 25,
        "text": "黃帝曰︰刺其諸陰陽，奈何。"
      },
      {
        "index": 26,
        "text": "歧伯曰︰按其寸口人迎，以調陰陽，切循其經絡之凝濇，結而不通者，此於身皆為痛痹，甚則不行，故凝濇。凝濇者，致氣以溫之，血和乃止。其結絡者，脈結血不行，決之乃行，故曰︰氣有餘於上者，導而下之，氣不足於上者，推而休之，其稽留不至者，因而迎之，必明於經隧，乃能持之。寒與熱爭者，導而行之，其宛陳血不結者，則而予之。必先明知二十五人，則血氣之所在，左右上下，刺約畢也。"
      }
    ]
  }
}
