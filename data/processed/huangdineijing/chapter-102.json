{
  "chapterNumber": 102,
  "title": "寒熱病第二十一 (Lingshu Chapter 21)",
  "sourceContent": {
    "paragraphs": [
      {
        "index": 1,
        "text": "皮寒熱者，不可附席，毛髮焦，鼻槁腊，不得汗，取三陽之絡，以補手太陰。肌寒熱者，肌痛，毛髮焦而脣槁腊，不得汗，取三陽於下，以去其血者，補足太陰，以出其汗。骨寒熱者，病無所安，汗注不休，齒未槁，取其少陰於陰股之絡。齒已槁，死不治，骨厥亦然。"
      },
      {
        "index": 2,
        "text": "骨痹舉節不用而痛，汗注煩心，取三陰之經補之。身有所傷，血出多及中風寒，若有所墮墜，四支懈惰不收，名曰體惰，取其小腹臍下三結交。三結交者，陽明太陰也，臍下三寸關元也。厥痹者，厥氣上及腹，取陰陽之絡，視主病也，寫陽補陰經也。頸側之動脈人迎。人迎，足陽明也，在嬰筋之前。嬰筋之後，手陽明也，名曰扶突。次脈，足少陽脈也，名曰天牖。次脈，足太陽也，名曰天柱。腋下動脈，臂太陰也，名曰天府。陽迎頭痛，胸滿不得息，取之人迎。暴瘖氣鞭，取扶突與舌本出血。暴聾氣蒙，耳目不明，取天牖。暴攣癇眩，足不任身，取天柱，暴癉內逆，肝肺相搏，血溢鼻口，取天府，此為天牖五部。"
      },
      {
        "index": 3,
        "text": "臂陽明有入頄妛齒者，名曰大迎，下齒齲取之，臂惡寒補之，不惡寒寫之。足太陽有入頄偏齒者，名曰角孫，上齒齲取之，在鼻與頄前。方病之時，其脈盛，盛則寫之，虛則補之。一曰取之出鼻外。足陽明有挾鼻入於面者，名曰懸顱，屬口對入繫目本，視有過者取之，損有餘，益不足，反者益。其足太陽有通項入於腦者，正屬目本，名曰眼系，頭目苦痛，取之在項中兩筋間，入腦乃別，陰蹻陽蹻。陰陽相交，陽入陰，陰出陽，交於目銳眥，陽氣盛則瞋目，陰氣盛則瞑目。"
      },
      {
        "index": 4,
        "text": "熱厥取足太陰少陽，皆留之。寒厥取足陽明少陰於足，皆留之。舌縱涎下，煩悗取足少陰。振寒洒洒鼓頷，不得汗出，腹脹煩悗，取手太陰。刺虛者，刺其去也，刺實者，刺其來也。春取絡脈，夏取分腠，秋取氣口，冬取經輸，凡此四時，各以時為齊。絡脈治皮膚，分腠治肌肉，氣口治筋脈，經輸治骨髓。"
      },
      {
        "index": 5,
        "text": "五藏身有五部，伏免一，腓二，腓者，腨也，背三，五藏之俞四，項五。此五部有癰疽者，死。病始手臂者，先取手陽明太陰而汗出。病始頭首者，先取項太陽而汗出。病始足脛者，先取足陽明而汗出。臂太陰可汗出，足陽明可汗出。故取陰而汗出甚者，止之於陽。取陽而汗出甚者，止之於陰。凡刺之害，中而不去則精泄，不中而去則致氣，精泄則病甚而恇，致氣則生為癰疽也。"
      }
    ]
  }
}
