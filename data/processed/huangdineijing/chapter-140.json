{
  "chapterNumber": 140,
  "title": "衛氣失常第五十九 (Lingshu Chapter 59)",
  "sourceContent": {
    "paragraphs": [
      {
        "index": 1,
        "text": "黃帝曰︰衛氣之留於腹中，嫐積不行，苑蘊不得常所，使人肢恢胃中滿，喘呼逆息者，何以去之。"
      },
      {
        "index": 2,
        "text": "伯高曰︰其氣積於胸中者，上取之。積於腹中者，下取之。上下皆滿者，傍取之。"
      },
      {
        "index": 3,
        "text": "黃帝曰︰取之奈何。"
      },
      {
        "index": 4,
        "text": "伯高對曰︰積於上，寫大迎天突喉中。積於下者，寫三里與氣街。上下皆滿者，上下取之，與季恢之下一寸。重者，雞足取之，診視其脈大而弦急，及絕不至者，及腹皮急甚者，不可刺也。"
      },
      {
        "index": 5,
        "text": "黃帝曰︰善。"
      },
      {
        "index": 6,
        "text": "黃帝問於伯高曰︰何以知皮肉氣血筋骨之病也。"
      },
      {
        "index": 7,
        "text": "伯高曰︰色起兩眉薄澤者，病在皮。脣色青黃赤白黑者，病在肌肉。營氣濡然者，病在血氣。目色青黃赤白黑者，病在筋。耳焦枯，受塵垢，病在骨。"
      },
      {
        "index": 8,
        "text": "黃帝曰︰病形何如，取之奈何。"
      },
      {
        "index": 9,
        "text": "伯高曰︰夫百病變化，不可勝數，然皮有部，肉有柱，血氣有輸，骨有屬。"
      },
      {
        "index": 10,
        "text": "黃帝曰︰願聞其故。"
      },
      {
        "index": 11,
        "text": "伯高曰︰皮之部，輸於四末。肉之柱，在臂脛諸陽分肉之間，與足少陰分間。血氣之輸，輸於諸絡，氣血留居則盛而起。筋部無陰無陽，無左無右，候病所在。骨之屬者，骨空之所以受益而益腦髓者也。"
      },
      {
        "index": 12,
        "text": "黃帝曰︰取之奈何。"
      },
      {
        "index": 13,
        "text": "伯高曰︰夫病變化，浮沉深淺，不可勝窮，各在其處，病間者淺之，甚者深之，間者少之，甚者眾之，隨變而調氣，故曰上工。"
      },
      {
        "index": 14,
        "text": "黃帝問於伯高曰︰人之肥瘦大小寒溫，有老壯少小，別之奈何。"
      },
      {
        "index": 15,
        "text": "伯高對曰︰人年五十已上為老，二十已上為壯，十八已上為少，六歲已上為小。"
      },
      {
        "index": 16,
        "text": "黃帝曰︰何以度知其肥瘦。"
      },
      {
        "index": 17,
        "text": "伯高曰︰人有肥有膏有肉。"
      },
      {
        "index": 18,
        "text": "黃帝曰︰別此奈何。"
      },
      {
        "index": 19,
        "text": "伯高曰︰膕肉堅，皮滿者，肥。膕肉不堅，皮緩者，膏。皮肉不相離者，肉。"
      },
      {
        "index": 20,
        "text": "黃帝曰︰身之寒溫何如。"
      },
      {
        "index": 21,
        "text": "伯高曰︰膏者，其肉淖而粗理者，身寒。細理者，身熱脂者，其肉堅，細理者熱，粗理者寒。"
      },
      {
        "index": 22,
        "text": "黃帝曰︰其肥瘦大小奈何。"
      },
      {
        "index": 23,
        "text": "伯高曰︰膏者，多氣而皮縱緩，故能縱腹垂腴。肉者，身體容大。脂者，其身收小。"
      },
      {
        "index": 24,
        "text": "黃帝曰︰三者之氣血多少何如。"
      },
      {
        "index": 25,
        "text": "伯高曰︰膏者，多氣，多氣者，熱，熱者，耐寒。肉者，多血則充形，充形則平。脂者，其血清，氣滑少，故不能大。此別於眾人者也。"
      },
      {
        "index": 26,
        "text": "黃帝曰︰眾人奈何。"
      },
      {
        "index": 27,
        "text": "伯高曰︰眾人皮肉脂膏，不能相加也，血與氣，不能相多，故其形不小不大，各自稱其身，命曰眾人。"
      },
      {
        "index": 28,
        "text": "黃帝曰︰善。治之奈何。"
      },
      {
        "index": 29,
        "text": "伯高曰︰必先別其三形，血之多少，氣之清濁，而後調之。治無失常經。是故膏人縱腹垂腴，肉人者，上下容大，脂人者，雖脂不能大也。"
      }
    ]
  }
}
