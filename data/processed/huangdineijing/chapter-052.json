{
  "chapterNumber": 52,
  "title": "刺禁論五十二 (Suwen Chapter 52)",
  "sourceContent": {
    "paragraphs": [
      {
        "index": 1,
        "text": "黃帝問曰︰願聞禁數。"
      },
      {
        "index": 2,
        "text": "歧伯對曰︰藏有要害，不可不察，肝生於左，肺藏於右，心部於表，腎治於裏，脾為之使，胃為之市。鬲肓之上，中有父母，七節之傍，中有小心，從之有福，逆之有咎。"
      },
      {
        "index": 3,
        "text": "刺中心，一日死，其動為噫。\n刺中肝，五日死，其動為語。\n刺中腎，六日死，其動為嚏。\n刺中肺，三日死，其動為欬。\n刺中脾，十日死，其動為吞。\n刺中膽，一日半死，其動為嘔。"
      },
      {
        "index": 4,
        "text": "刺跗上，中大脈，血出不止，死。\n刺面，中溜脈，不幸為盲。\n刺頭中腦戶，入腦立死。\n刺舌下中脈太過，血出不止為瘖。\n刺足下布絡中脈，血不出為腫。\n刺鹸中大脈，令人仆脫色。\n刺氣街中脈，血不出，為腫鼠僕。\n刺脊間，中髓為傴。\n刺乳上，中乳房為腫根蝕。\n刺缺盆中內陷，氣泄令人喘欬逆。\n刺手魚腹內陷為腫。"
      },
      {
        "index": 5,
        "text": "無刺大醉。令人氣亂。\n無刺大怒，令人氣逆。\n無刺大勞人，\n無刺新飽人，\n無刺大饑人，\n無刺大渴人，\n無刺大驚人。"
      },
      {
        "index": 6,
        "text": "刺陰股中大脈，血出不止，死。\n刺客主人內陷中脈，為內漏為聾。\n刺膝髕出液為跛。\n刺臂太陰脈，出血多立死。\n刺足少陰脈，重虛出血，為舌難以言。\n刺膺中陷中，肺為喘逆仰息。\n刺肘中內陷，氣歸之，為不屈伸。\n刺陰股下三寸內陷，令人遺溺。\n刺掖下恢間內陷，令人欬。\n刺少腹中膀胱溺出，令人少腹滿。\n刺鴎腸內陷為腫。\n刺匡上陷骨中脈，為漏為盲。\n刺關節中液出，不得屈伸。"
      }
    ]
  }
}
