{
  "chapterNumber": 18,
  "title": "平人氣象論十八 (Suwen Chapter 18)",
  "sourceContent": {
    "paragraphs": [
      {
        "index": 1,
        "text": "黃帝問曰︰平人何如。"
      },
      {
        "index": 2,
        "text": "歧伯對曰︰人一呼脈再動，一吸脈亦再動，呼吸定息脈五動，閏以太息，命曰平人。平人者，不病也。常以不病調病人，醫不病，故為病人平息以調之為法。"
      },
      {
        "index": 3,
        "text": "人一呼脈一動，一吸脈一動，曰少氣。\n人一呼脈三動，一吸脈三動而躁，尺熱曰病溫，尺不熱脈滑曰病風，脈濇曰痺。\n人一呼脈四動以上曰死，脈絕不至曰死，乍疏乍數曰死。"
      },
      {
        "index": 4,
        "text": "平人之常氣稟於胃，胃者，平人之常氣也，人無胃氣曰逆，逆者死。"
      },
      {
        "index": 5,
        "text": "春胃微弦曰平，弦多胃少曰肝病，但弦無胃曰死，胃而有毛曰秋病，毛甚曰今病。藏真散於肝，肝藏筋膜之氣也。"
      },
      {
        "index": 6,
        "text": "夏胃微鉤曰平，鉤多胃少曰心病，但鉤無胃曰死，胃而有石曰冬病，石甚曰今病。藏真通於心，心藏血脈之氣也。"
      },
      {
        "index": 7,
        "text": "長夏胃微耎弱曰平，弱多胃少曰脾病，但代無胃曰死，耎弱有石曰冬病，弱甚曰今病。藏真濡於脾，脾藏肌肉之氣也。"
      },
      {
        "index": 8,
        "text": "秋胃微毛曰平，毛多胃少曰肺病，但毛無胃曰死，毛而有弦曰春病，弦甚曰今病。藏真高於肺，以行榮衛陰陽也。"
      },
      {
        "index": 9,
        "text": "冬胃微石曰平，石多胃少曰腎病，但石無胃曰死，石而有鉤曰夏病，鉤甚曰今病。藏真下於腎，腎藏骨髓之氣也。\n胃之大絡，名曰虛里，貫鬲絡肺，出於左乳下，其動應衣，脈宗氣也。盛喘數絕者，則病在中；結而橫，有積矣；絕不至曰死。乳之下其動應衣，宗氣泄也。"
      },
      {
        "index": 10,
        "text": "欲知寸口太過與不及，寸口之脈中手短者，曰頭痛。\n寸口脈中手長者，曰足脛痛。\n寸口脈中手促上擊者，曰肩背痛。\n寸口脈沈而堅者，曰病在中。\n寸口脈浮而盛者，曰病在外。\n寸口脈沈而弱，曰寒熱及疝瘕少腹痛。\n寸口脈沈而橫，曰恢下有積，腹中有橫積痛。\n寸口脈沈而喘，曰寒熱。"
      },
      {
        "index": 11,
        "text": "脈盛滑堅者，曰病在外。\n脈小實而堅者，病在內。\n脈小弱以濇，謂之久病。\n脈滑浮而疾者，謂之新病。\n脈急者，曰疝瘕少腹痛。\n脈滑曰風。\n脈濇曰痺。\n緩而滑曰熱中。\n盛而緊曰脹。"
      },
      {
        "index": 12,
        "text": "脈從陰陽，病易已；脈逆陰陽，病難已。\n脈得四時之順，曰病無他；脈反四時及不間藏，曰難巳。"
      },
      {
        "index": 13,
        "text": "臂多青脈，曰脫血。\n尺脈緩濇，謂之解聡。\n安臥脈盛，謂之脫血。\n尺濇脈滑，謂之多汗。\n尺寒脈細，謂之後泄。\n脈尺麤常熱者，謂之熱中。"
      },
      {
        "index": 14,
        "text": "肝見庚辛死，心見壬癸死，脾見甲乙死，肺見丙丁死，腎見戊己死，是謂真藏見，皆死。"
      },
      {
        "index": 15,
        "text": "頸脈動喘疾欬，曰水。目裹微腫如臥蠶起之狀，曰水。溺黃赤安臥者，黃疸。已食如飢者，胃疸。面腫曰風。足脛腫曰水。目黃者曰黃疸。"
      },
      {
        "index": 16,
        "text": "婦人手少陰脈動甚者，妊子也。"
      },
      {
        "index": 17,
        "text": "脈有逆從四時，未有藏形，春夏而脈瘦，秋冬而脈浮大，命曰逆四時也。風熱而脈靜，泄而脫血脈實，病在中，脈虛，病在外，脈濇堅者，皆難治，命曰反四時也。"
      },
      {
        "index": 18,
        "text": "人以水穀為本，故人絕水穀則死，脈無胃氣亦死，所謂無胃氣者，但得真藏脈不得胃氣也。所謂脈不得胃氣者，肝不弦腎不石也。"
      },
      {
        "index": 19,
        "text": "太陽脈至，洪大以長；\n少陽脈至，乍數乍疏，乍短乍長；\n陽明脈至，浮大而短。"
      },
      {
        "index": 20,
        "text": "夫平心脈來，累累如連珠，如循琅玕，曰心平，夏以胃氣為本，\n病心脈來，喘喘連屬，其中微曲，曰心病，\n死心脈來，前曲後居，如操帶鉤，曰心死。"
      },
      {
        "index": 21,
        "text": "平肺脈來，厭厭聶聶，如落榆莢，曰肺平，秋以胃氣為本。\n病肺脈來，不上不下，如循雞羽，曰肺病。\n死肺脈來，如物之浮，如風吹毛，曰肺死。"
      },
      {
        "index": 22,
        "text": "平肝脈來，耎弱招招，如揭長竿末梢，曰肝平，春以胃氣為本。\n病肝脈來，盈實而滑，如循長竿，曰肝病。\n死肝脈來，急益勁，如新張弓弦，曰肝死。"
      },
      {
        "index": 23,
        "text": "平脾脈來，和柔相離，如雞踐地，曰脾平，長夏以胃氣為本。\n病脾脈來，實而盈數，如雞舉足，曰脾病。\n死脾脈來，銳堅如烏之喙，如鳥之距，如屋之漏，如水之流，曰脾死。"
      },
      {
        "index": 24,
        "text": "平腎脈來，喘喘累累如鉤，按之而堅，曰腎平，冬以胃氣為本。\n病腎脈來，如引葛，按之益堅，曰腎病。\n死腎脈來，發如奪索，辟辟如彈石，曰腎死。"
      }
    ]
  }
}
