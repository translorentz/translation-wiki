{
  "chapterNumber": 62,
  "title": "調經論六十二 (Suwen Chapter 62)",
  "sourceContent": {
    "paragraphs": [
      {
        "index": 1,
        "text": "黃帝問曰︰余聞刺法言，有餘瀉之，不足補之，何謂有餘，何謂不足。"
      },
      {
        "index": 2,
        "text": "歧伯對曰︰有餘有五，不足亦有五，帝欲何問。"
      },
      {
        "index": 3,
        "text": "帝曰︰願盡聞之。"
      },
      {
        "index": 4,
        "text": "歧伯曰︰神有餘有不足，氣有餘有不足，血有餘有不足，形有餘有不足，志有餘有不足，凡此十者，其氣不等也。"
      },
      {
        "index": 5,
        "text": "帝曰︰人有精氣津液，四支九竅，五藏十六部，三百六十五節，乃生百病，百病之生，皆有虛實，今夫子乃言有餘有五，不足亦有五，何以生之乎。"
      },
      {
        "index": 6,
        "text": "歧伯曰︰皆生於五藏也。夫心藏神，肺藏氣，肝藏血，脾藏肉，腎藏志，而此成形，志意通內連骨髓，而成身形五藏，五藏之道，皆出於經隧以行血氣，血氣不和，百病乃變化而生，是故守經隧焉。"
      },
      {
        "index": 7,
        "text": "帝曰︰神有餘不足何如。"
      },
      {
        "index": 8,
        "text": "歧伯曰︰神有餘則笑不休，神不足則悲。血氣未并，五藏安定，邪客於形，洒淅起於毫毛，未入於經絡也，故命曰神之微。"
      },
      {
        "index": 9,
        "text": "帝曰︰補瀉奈何。"
      },
      {
        "index": 10,
        "text": "歧伯曰︰神有餘，則瀉其小絡之血，出血勿之深斥，無中其大經，神氣乃平。\n神不足者，視其虛絡，按而致之，刺而利之，無出其血，無泄其氣，以通其經，神氣乃平。"
      },
      {
        "index": 11,
        "text": "帝曰︰刺微奈何。"
      },
      {
        "index": 12,
        "text": "歧伯曰︰按摩勿釋，著鍼勿斥，移氣於不足，神氣乃得復。"
      },
      {
        "index": 13,
        "text": "帝曰︰善。有餘不足奈何。"
      },
      {
        "index": 14,
        "text": "歧伯曰︰氣有餘則喘欬，上氣不足，則息利少氣。血氣未并，五藏安定，皮膚微病，命曰白氣微泄。"
      },
      {
        "index": 15,
        "text": "帝曰︰補瀉奈何。"
      },
      {
        "index": 16,
        "text": "歧伯曰︰氣有餘，則瀉其經隧，無傷其經，無出其血，無泄其氣。不足，則補其經隧，無出其氣。"
      },
      {
        "index": 17,
        "text": "帝曰︰刺微奈何。"
      },
      {
        "index": 18,
        "text": "歧伯曰︰按摩勿釋，出鍼視之，曰我將深之，適人必革，精氣自伏，邪氣散亂，無所休息，氣泄腠理，真氣乃相得。"
      },
      {
        "index": 19,
        "text": "帝曰︰善。血有餘不足，奈何。"
      },
      {
        "index": 20,
        "text": "歧伯曰︰血有餘則怒，不足則恐。血氣未并，五藏安定，孫絡水溢，則經有留血。"
      },
      {
        "index": 21,
        "text": "帝曰︰補瀉奈何。"
      },
      {
        "index": 22,
        "text": "歧伯曰︰血有餘，則瀉其盛經出其血。不足，則視其虛經內鍼其脈中，久留而視，脈大，疾出其鍼，無令血泄。"
      },
      {
        "index": 23,
        "text": "帝曰︰刺留血，奈何。"
      },
      {
        "index": 24,
        "text": "歧伯曰︰視其血絡，刺出其血，無令惡血得入於經，以成其疾。"
      },
      {
        "index": 25,
        "text": "帝曰︰善。形有餘不足奈何。"
      },
      {
        "index": 26,
        "text": "歧伯曰︰形有餘則腹脹涇溲不利，不足則四支不用。血氣未并，五藏安定，肌肉蠕動，命曰微風。"
      },
      {
        "index": 27,
        "text": "帝曰︰補瀉奈何。"
      },
      {
        "index": 28,
        "text": "歧伯曰︰形有餘則瀉其陽經，不足則補其陽絡。"
      },
      {
        "index": 29,
        "text": "帝曰︰刺微奈何。"
      },
      {
        "index": 30,
        "text": "歧伯曰︰取分肉間，無中其經，無傷其絡，衛氣得復，邪氣乃索。"
      },
      {
        "index": 31,
        "text": "帝曰︰善。志有餘不足奈何。"
      },
      {
        "index": 32,
        "text": "歧伯曰︰志有餘則腹脹飧泄，不足則厥。血氣未并，五藏安定，骨節有動。"
      },
      {
        "index": 33,
        "text": "帝曰︰補瀉奈何。"
      },
      {
        "index": 34,
        "text": "歧伯曰︰志有餘則瀉然筋血者，不足則補其復溜。"
      },
      {
        "index": 35,
        "text": "帝曰︰刺未并奈何。"
      },
      {
        "index": 36,
        "text": "歧伯曰︰即取之，無中其經，邪所乃能立虛。"
      },
      {
        "index": 37,
        "text": "帝曰︰善。余已聞虛實之形，不知其何以生。"
      },
      {
        "index": 38,
        "text": "歧伯曰︰氣血以并，陰陽相傾，氣亂於衛，血逆於經，血氣離居，一實一虛。\n血并於陰，氣并於陽，故為驚狂。\n血并於陽，氣并於陰，乃為炅中。\n血并於上，氣并於下，心煩惋善怒。\n血并於下，氣并於上，亂而喜忘。"
      },
      {
        "index": 39,
        "text": "帝曰︰血并於陰，氣并於陽，如是血氣離居，何者為實，何者為虛。"
      },
      {
        "index": 40,
        "text": "歧伯曰︰血氣者，喜溫而惡寒，寒則泣不能流，溫則消而去之。是故氣之所并為血虛，血之所并為氣虛。"
      },
      {
        "index": 41,
        "text": "帝曰︰人之所有者，血與氣耳。今夫子乃言血并為虛，氣并為虛，是無實乎。"
      },
      {
        "index": 42,
        "text": "歧伯曰︰有者為實，無者為虛，故氣并則無血，血并則無氣，今血與氣相失，故為虛焉。絡之與孫脈俱輸於經，血與氣并，則為實焉。血之與氣并走於上，則為大厥，厥則暴死，氣復反則生，不反則死。"
      },
      {
        "index": 43,
        "text": "帝曰︰實者何道從來，虛者何道從去，虛實之要，願聞其故。"
      },
      {
        "index": 44,
        "text": "歧伯曰︰夫陰與陽，皆有俞會，陽注於陰，陰滿之外，陰陽勻平，以充其形，九候若一，命曰平人。夫邪之生也，或生於陰，或生於陽。其生於陽者，得之風雨寒暑。其生於陰者，得之飲食居處，陰陽喜怒。"
      },
      {
        "index": 45,
        "text": "帝曰︰風雨之傷人奈何。"
      },
      {
        "index": 46,
        "text": "歧伯曰︰風雨之傷人也，先客於皮膚，傳入於孫脈，孫脈滿則傳入於絡脈，絡脈滿則輸於大經脈，血氣與邪并客於分腠之間，其脈堅大，故曰實。實者外堅充滿，不可按之，按之則痛。"
      },
      {
        "index": 47,
        "text": "帝曰︰寒濕之傷人奈何。"
      },
      {
        "index": 48,
        "text": "歧伯曰︰寒濕之中人也，皮膚不收，肌肉堅緊，榮血泣，衛氣去，故曰虛。虛者聶辟氣不足，按之則氣足以溫之，故快然而不痛。"
      },
      {
        "index": 49,
        "text": "帝曰︰善。陰之生實奈何。"
      },
      {
        "index": 50,
        "text": "歧伯曰︰喜怒不節，則陰氣上逆，上逆則下虛，下虛則陽氣走之，故曰實矣。"
      },
      {
        "index": 51,
        "text": "帝曰︰陰之生虛奈何。"
      },
      {
        "index": 52,
        "text": "歧伯曰︰喜則氣下，悲則氣消，消則脈虛空，因寒飲食，寒氣熏滿，則血泣氣去，故曰虛矣。"
      },
      {
        "index": 53,
        "text": "帝曰︰經言陽虛則外寒，陰虛則內熱，陽盛則外熱，陰盛則內寒，余已聞之矣，不知其所由然也。"
      },
      {
        "index": 54,
        "text": "歧伯曰︰陽受氣於上焦，以溫皮膚分肉之間。令寒氣在外，則上焦不通，上焦不通，則寒氣獨留於外，故寒慄。"
      },
      {
        "index": 55,
        "text": "帝曰︰陰虛生內熱奈何。"
      },
      {
        "index": 56,
        "text": "歧伯曰︰有所勞倦，形氣衰少，穀氣不盛，上焦不行，下脘不通，胃氣熱，熱氣熏胸中，故內熱。"
      },
      {
        "index": 57,
        "text": "帝曰︰陽盛生外熱奈何。"
      },
      {
        "index": 58,
        "text": "歧伯曰︰上焦不通利，則皮膚緻密腠理閉塞，玄府不通，衛氣不得泄越，故外熱。"
      },
      {
        "index": 59,
        "text": "帝曰︰陰盛生內寒奈何。"
      },
      {
        "index": 60,
        "text": "歧伯曰︰厥氣上逆，寒氣積於胸中而不瀉，不瀉則溫氣去，寒獨留，則血凝泣，凝則脈不通，其脈盛大以濇，故中寒。"
      },
      {
        "index": 61,
        "text": "帝曰︰陰與陽并，血氣以并，病形以成，刺之奈何。"
      },
      {
        "index": 62,
        "text": "歧伯曰︰刺此者，取之經隧，取血於榮，取氣於衛，用形哉，因四時多少高下。"
      },
      {
        "index": 63,
        "text": "帝曰︰血氣以并，病形以成，陰陽相傾，補瀉奈何。"
      },
      {
        "index": 64,
        "text": "歧伯曰︰瀉實者，氣盛乃內鍼，鍼與氣俱內，以開其門，如利其戶，鍼與氣俱出，精氣不傷，邪氣乃下，外門不閉，以出其疾，搖大其道，如利其路，是謂大瀉，必切而出，大氣乃屈。"
      },
      {
        "index": 65,
        "text": "帝曰︰補虛奈何。"
      },
      {
        "index": 66,
        "text": "歧伯曰︰持鍼勿置，以定其意，候呼內鍼，氣出鍼入，鍼空四塞，精無從去，方實而疾出鍼，氣入鍼出，熱不得還，閉塞其門，邪氣布散，精氣乃得存，動氣候時，近氣不失，遠氣乃來，是謂追之。"
      },
      {
        "index": 67,
        "text": "帝曰︰夫子言虛實者有十，生於五藏，五藏五脈耳。夫十二經脈，皆生其病，今夫子獨言五藏，夫十二經脈者，皆絡三百六十五節，節有病，必被經脈，經脈之病，皆有虛實，何以合之。"
      },
      {
        "index": 68,
        "text": "歧伯曰︰五藏者，故得六府與為表裏，經絡支節，各生虛實，其病所居，隨而調之。\n病在脈，調之血。\n病在血，調之絡。\n病在氣調之衛。\n病在肉，調之分肉。\n病在筋，調之筋。\n病在骨，調之骨。\n燔鍼劫刺其下，及與急者。\n病在骨，焠鍼藥熨。\n病不知所痛，兩蹻為上。身形有痛，九候莫病，則繆刺之。\n痛在於左而右脈病者，巨刺之。\n必謹察其九候，鍼道備矣。"
      }
    ]
  }
}
