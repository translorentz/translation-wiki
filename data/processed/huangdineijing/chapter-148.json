{
  "chapterNumber": 148,
  "title": "行鍼第六十七 (Lingshu Chapter 67)",
  "sourceContent": {
    "paragraphs": [
      {
        "index": 1,
        "text": "黃帝問於歧伯曰︰余聞九鍼於夫子，而行之於百姓，百姓之血氣，各不同形，或神動而氣先鍼行，或氣與鍼相逢，或鍼已出，氣獨行，或數刺乃知，或發鍼而氣逆，或數刺病益劇，凡此六者，各不同形，願聞其方，"
      },
      {
        "index": 2,
        "text": "歧伯曰︰重陽之人其神易動，其氣易往也。"
      },
      {
        "index": 3,
        "text": "黃帝曰︰何謂重陽之人。"
      },
      {
        "index": 4,
        "text": "歧伯曰︰重陽之人，熇熇高高，言語善疾，舉足善高，心肺之藏氣有餘，陽氣滑盛而揚，故神動而氣先行。"
      },
      {
        "index": 5,
        "text": "黃帝曰︰重陽之人而神不先行者，何也。"
      },
      {
        "index": 6,
        "text": "歧伯曰︰此人頗有陰者也。"
      },
      {
        "index": 7,
        "text": "黃帝曰︰何以知其頗有陰也。"
      },
      {
        "index": 8,
        "text": "歧伯曰︰多陽者，多喜，多陰者，多怒，數怒者，易解。故曰頗有陰，其陰陽之離合難，故其神不能先行也。"
      },
      {
        "index": 9,
        "text": "黃帝曰︰其氣與鍼相逢，奈何。"
      },
      {
        "index": 10,
        "text": "歧伯曰︰陰陽和調，而血氣淖澤滑利，故鍼入而氣出疾而相逢也。"
      },
      {
        "index": 11,
        "text": "黃帝曰︰鍼已出而氣獨行者，何氣使然。"
      },
      {
        "index": 12,
        "text": "歧伯曰︰其陰氣多而陽氣少，陰氣沉而陽氣浮者內藏，故鍼已出，氣乃隨其後，故獨行也。"
      },
      {
        "index": 13,
        "text": "黃帝曰︰數刺乃知。何氣使然。"
      },
      {
        "index": 14,
        "text": "歧伯曰︰此人之多陰而少陽，其氣沉而氣往難，故數刺乃知也。"
      },
      {
        "index": 15,
        "text": "黃帝曰︰鍼入而氣逆者，何氣使然。"
      },
      {
        "index": 16,
        "text": "歧伯曰︰其氣逆與其數刺病益甚者，非陰陽之氣，浮沉之勢也，此皆粗之所敗，工之所失，其形氣無過焉。"
      }
    ]
  }
}
