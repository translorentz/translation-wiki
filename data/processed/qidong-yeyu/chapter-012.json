{
  "chapterNumber": 12,
  "title": "卷十二",
  "sourceContent": {
    "paragraphs": [
      {
        "index": 1,
        "text": "姜堯章自叙"
      },
      {
        "index": 2,
        "text": "番昜有布衣姜䕫堯章，出處備見張輯宗瑞所著《白石小傳》矣，近得其一書，自述頗詳，可與前傳相表裏，云：「某早孤不振，幸不墜先人之緒業，少日奔走，凡世之所謂名公鉅儒，皆嘗受其知矣。内翰梁公於某，爲鄉曲，愛其詩似唐人，謂長短句妙天下；樞使鄭公，愛其文，使坐上爲之，因擊節稱賞；參政范公，以爲翰墨人品，皆似晉宋之雅士；待制楊公，以爲『子文無所不工，甚似陸天隨』，於是爲忘年友；復州蕭公，世所謂千嵓先生者也，以爲四十年作詩，始得此友；待制朱公，既愛其文，又愛其深於禮樂；丞相京公，不特稱其禮樂之書，又愛其駢儷之文；丞相謝公，愛其樂書，使次子來謁焉；稼軒辛公，深服其長短句。如二卿孫公從之、胡氏應期、江陵楊公、南州張公、金陵吳公及吳徳夫、項平甫、徐子淵、曾幼度、商翬仲、王晦叔、易彦章之徒，皆當世俊士，不可悉數，或愛其人，或愛其詩，或愛其文，或愛其字，或折節交之。若東州之士，則樓公大防、葉公正則，則有所賞激者。嗟乎！四海之内，知己者不爲少矣，而未有能振之於窶困無聊之地者，舊所依倚，惟有張兄平甫，其人甚賢，十年相處，情甚骨肉，而某亦竭誠盡力，憂樂同念，平甫念其困躓塲屋，至欲輸資以拜爵，某辭謝不願，又欲割錫山之膏腴，以養其山林無用之身。惜乎！平甫下世，今惘惘然若有所失，人生百年，有幾賓主如某與平甫者，復有幾撫事感慨，不能爲懷。平甫既歿，稚子甚幼，入其門則必爲之悽然，終日獨坐，逡巡而歸，思欲捨去，則念平甫垂絶之言，何忍言去，留而不去，則既無主人矣，其能久乎？」同時黃白石景說之言曰：「造物者不欲以富貴凂堯章，使之聲名焜燿於無窮。」此意甚厚。又楊伯子長孺之言曰：「先君在朝列時，薄海英才，雲次鱗集亦不少矣，而布衣中得一人焉，曰姜堯章。」嗚呼！堯章一布衣耳，乃得盛名於天壤間若此，則軒冕鍾鼎，眞可敝屣矣！是時又有單煒丙文者，沅陵人，博學能文，得二王筆法，字畫遒勁，合古法度，於考訂法書尤精，武舉得官，仕至路分，著聲江湖間，名士大夫多與之交，自號定齋居士，於堯章投分最稔，亦碩士也。堯章詩詞已板行，獨雜文未之見，余嘗於親舊間得其手藳數篇，尚思所以廣其傳焉。"
      },
      {
        "index": 3,
        "text": "白石禊帖偏旁考"
      },
      {
        "index": 4,
        "text": "堯章考古極精，有《絳帖評》十卷行於世，審訂深妙，人服其贍，又嘗於故家見其所書《禊帖偏旁考》亦奇，因識於此，與好古者共之——"
      },
      {
        "index": 5,
        "text": "「永」字無畫，發筆處微折轉。「和」字口下橫筆稍出。「年」字懸筆上凑頂。「在」字左反剔。「嵗」字有㸃在山之下，戈畫之右。「事」字脚斜拂不挑。「流」字内𠫔字處就囘筆，不是㸃。「殊」字挑脚帶橫。「是」字下疋，凡三轉不斷。「趣」字波略反卷向上。「欣」字欠右一筆，作章草，發筆之狀不是捺。「抱」字已開口。「死生亦大矣」：「亦」字是四㸃。「興感」：「感」字戈邊，亦直作一筆，不是㸃。「未嘗不」：「不」字下反挑處有一闕。"
      },
      {
        "index": 6,
        "text": "右。法如此甚多，畧舉其大概，持此法亦足以觀天下之《蘭亭》矣。"
      },
      {
        "index": 7,
        "text": "禊序不入選帖"
      },
      {
        "index": 8,
        "text": "逸少《禊序》髙妙千古，而不入選，或謂「絲竹管絃，天朗氣清」有以累之，不知「絲竹管絃」不特見前漢《張禹傳》，而《東都賦》亦有「絲竹管絃，燁煜抗五聲」之語，然此二字相承用之久矣。張衡賦：「仲冬之月，時和氣清」，又晉禇爽《禊賦》亦曰：「伊暮春之令月，將解禊於通川，風揺林而自清，氣扶嶺而自鮮」，況清明爲三月節氣，朗即明，又何嫌乎！若以筆墨之妙言之，固當居諸帖之首，乃不得列官法帖中，又何哉？豈以其表表得名，自應别出，不可與諸任齒耶？亦前輩選詩不入李杜之意耳，識者試評之。"
      },
      {
        "index": 9,
        "text": "淳紹嵗幣"
      },
      {
        "index": 10,
        "text": "紹興嵗幣銀二十萬兩、絹二十萬疋，樞密院差使臣四員管押銀綱，戶部差使臣十二員管押絹綱，同左帑庫子秤子，於先一年臘月下旬，至盱眙軍嵗幣庫下卸，續差將官一員部押軍兵三百人防䕶，過淮交割，官正使例差淮南漕屬，副使本軍倅，或鄰州倅充。例用嵗前三日，先賷銀百鋌、絹五百匹過淮呈樣。金人交幣正使例是南京漕屬，副使諸州同知，於所賫銀絹内，㨂白絹六疋、銀六鋌，三分之，令走馬使人以一分往燕京，一分往汴京漕司呈様，一分留泗州嵗幣庫，以備參照，例用開嵗三日長交通，不過兩月結局。初交絹，十退其九，以金人秤尺無法，又胥吏需索作難之故，數月後，所需如欲，方始通融，然亦十退其四五，又貼耗銀二千四百餘兩，毎嵗例增添銀二百餘兩，並淮東漕司管認。凡吾正副使并官吏飯食之類，並淮東漕司應辦，下至安泊棚屋、廚厠等，皆自盱眙運竹木往彼蓋造，彼皆不與焉。盱眙日差倚郭知縣部夫過淮，搬運銀絹，兼應辦事務，其㨂退者，遇夜復搬運過淮，歸盱眙庫交收，其勞人往復如此。且我官吏至淮北岸約二百餘歩始至交幣所，皆徒歩而往，雨濘則攝衣躡屐，踸踔而行，艱苦不可具道也。淳熙十三年，淮南漕司幹官權安節爲嵗幣使，其金人正使一毫不取，揀退銀絹甚多，逼令攜歸，安節固拒，金人至遣甲兵逼逐，安節不勝其憤曰：「寧死於此！不得交，誓不回！雖野宿，不火食亦無害！」聲色俱厲，彼度不能奪，竟如數收受，給公文而歸，壽皇知之，喜曰：「安節在彼界能如此，甚可重！若非遇事，何自知之？」遂除監六部門。時通判揚州汪大定亦同此役，頗著勞績，亦䝉奬拔焉。若正旦生朝遣使，毎次禮物：金器一千兩、銀器一萬兩、綵段一千匹，又有腦子、香茶等物，及私覿香茶、藥物、果子、幣帛、雜物等，復不與焉。若外遣泛使，則其禮物等又皆倍之，又有起發副使土物之費，又有朝辭囘程宣賜等費，若盱眙等軍在路，四處應辦。南北賀正生辰常使，往囘程各八次，賜御筵毎處費錢一萬八千五百餘貫，而沿途應辦復不預，若北使之來，賜予尤不貲焉，至兀朮病篤之際，告戒其四行府帥云：「江南累嵗供需嵗幣，竭其財賦，安得不重斂於民，非理擾亂，人心離怨，叛亡必矣！在彼者尚知有此，爲我者當何如哉？」時聘使往來，旁午於道，凡過盱眙，例遊第一山，酌玻璃泉，題詩石壁以記嵗月，遂成故事，鐫刻題名幾滿，紹興癸丑，國信使鄭汝諧一詩云：「忍恥包羞事北庭，奚虜得意管逢迎，燕山有石無人勒，却向都梁記姓名。」可謂知言矣。噫！開邊之用固無窮，而和親之費亦不易，余因詳書之。"
      },
      {
        "index": 11,
        "text": "書籍之厄"
      },
      {
        "index": 12,
        "text": "世間凡物，未有聚而不散者，而書爲甚。隋牛弘靖請開獻書之路，極論廢興，述五厄之說，則書之厄也久矣，今姑摭其概言之——梁元帝江陵蓄古今圖書十四萬卷；隋嘉則殿書三十七萬卷；唐惟貞觀、開元最盛，兩都各聚書四部至七萬卷。宋宣和殿太清樓、龍圖閣、御府所儲尤盛於前代，今可考者，《崇文總目》四十六類三萬六百六十九卷，史館一萬五千餘卷，餘不能具數。南渡以來，復加集録，《館閣書目》五十二類四萬四千四百八十六卷，《續目》一萬四千九百餘卷，是皆藏於官府耳。若夫士大夫之家所藏，在前世如張華載書三十車，杜兼聚書萬卷，韋述蓄書二萬卷，鄴侯挿架三萬卷，金樓子聚書八萬卷，唐吳競西齋一萬三千四百餘卷。宋承平時，如南都戚氏、歴陽沈氏、廬山李氏、九江陳氏、番昜吳氏、王文康、李文正、宋宣獻、晁以道、劉莊輿，皆號藏書之富，邯鄲李淑五十七類二萬三千一百八十餘卷、田鎬三萬卷、昭徳晁兆氏二萬四千五百卷、南都王仲至四萬三千餘卷，而類書浩博，若《太平御覽》之類，復不與焉。次如曾南豐及李氏山房亦皆一二萬卷，然其後靡不厄於兵火者。至若吾鄉故家，如石林葉氏、賀氏皆號藏書之多，至十萬卷，其後齊齋倪氏、月河莫氏、竹齋沈氏、程氏、賀氏，皆號藏書之富，各不下數萬餘卷，亦皆散失無遺。近年惟貞齋陳氏書最多，蓋嘗仕於莆，傳録夾漈鄭氏、方氏、林氏、吳氏舊書，至五萬一千一百八十餘卷，且倣《讀書志》作《解題》，極其精詳，近亦散失，至如秀嵓、東窗、鳯山三李，髙氏、牟氏，皆蜀人，號為史家，所藏僻書尤多，今亦已無餘矣。吾家三世積累，先君子尤酷嗜，至鬻負郭之田以供筆札之用，冥捜極討，不憚勞費，凡有書四萬二千餘卷，及三代以來，金石之刻，一千五百餘種，度置書種、志雅二堂，日事校讎，居然籯金之富，余小子遭時多故，不善保藏，善和之書，一旦埽地，因考今昔，有感斯文，爲之流涕，因書以識吾過，以示子孫云。"
      },
      {
        "index": 13,
        "text": "雷書"
      },
      {
        "index": 14,
        "text": "神而不可名，變化而不可測者，莫如雷霆，《淮南子》曰：「隂陽相薄，感而爲雷，激而爲電」，故先儒爲之說曰：隂陽凝聚，陽在內而不得出，則奮撃而爲雷霆。聲，陽也，光，亦陽也，光發而聲隨之，陽氣奮撃欲出之勢也。或問：「世所得雷斧，何物也？」此猶星隕而爲石也，本乎天者氣而非形，偶隕於地，則成形矣。或問：「人有不善，爲雷震死者何也？」曰：「人作惡有惡氣，霹靂乃天地之怒氣，是怒氣，亦惡氣也，怒氣與惡氣相感故爾。」或問：「雷之破山壞屋，折樹殺畜，何也？」曰：「此氣鬱而怒，方爾奮擊，偶或值之，則遭震矣。」康節嘗問伊川曰：「子以爲雷起於何處？」伊川曰：「起於起處。」然則先儒之所言者非不精詳，而余猶謂有不可曉者焉。大中祥符間，岳州玉眞觀爲火所焚，惟留一柱，有「謝仙火」三字倒書而刻之，慶曆中，有以此字問何仙姑者，云：「謝仙者，雷部中鬼也，掌行火於世間。」後有於《道藏》經中得謝仙事，驗以爲神。又吳中慧聚寺大殿二柱，嘗因雷震，有大書「勣溪火」三字，餘若符篆不可曉，及近嵗徳清縣新市鎭覺海寺佛殿柱，亦爲雷震，有字徑五寸餘，若漢隸者，云：「收利火謝均思通」，又云：「酉異李汋火」此乃得之目擊者。又宜興善權廣教寺殿柱，亦有雷書「駱審火」及「謝均火」者，華亭縣天王寺亦有雷書「高洞揚雅一十六人火令章」，凡一十一字，皆倒書，内「令章」二字特竒勁，類唐人書法，然則雷之神眞有謝姓者耶？近丁亥六月五日，雷震衆安橋南酒肆，卓間有雷書「𨒄�永」三字，此類甚多，殊不可測，此所以神而不可知者乎？孔子不語怪力亂神，非不語也，蓋有未易語者耳。"
      },
      {
        "index": 15,
        "text": "賈相壽詞"
      },
      {
        "index": 16,
        "text": "賈師憲當國日，卧治湖山，作堂曰半閒，又治圃曰養樂，然名爲就養，其實怙權固位，欲罷不能也。毎嵗八月八日生辰，四方善頌者以數千計，悉俾翹館謄考，以第甲乙，一時傳誦，爲之紙貴，然皆讇詞囈語耳，偶得首選者數闋，戲書於此 ——"
      },
      {
        "index": 17,
        "text": "陳合惟善《寶鼎現》詞云：「神鼇誰斷，幾千年再，乾坤初造。算當日，枰棊如許，爭一著夷吾江左。談笑頃，又十年生聚，處處邠風葵棗。江如鏡，楚氛餘幾，猛聽甘泉㨗報。天衣細意從頭補，爛山龍華蟲黼藻。宮漏永，千門魚鑰，截斷紅塵飛不到。街九軌，看千貂避路，庭院五侯深鎻.好一部太平六典，一一周公手做。赤舄繡裳，消得道，斑爛衣好。儘龎眉鶴髪，天上千秋難老。甲子平頭纔一過，未說汾陽考。看金盤露滴，瑶池龍尾，放班囘早。」"
      },
      {
        "index": 18,
        "text": "廖瑩中羣玉《木蘭花慢》云：「請諸君著眼，來看我，福華編。記江上秋風，鯨漦漲雪，雁徼迷烟。一時幾多人物，只我公隻手䕶山川。爭覩階符瑞象，又扶紅日中天。因懷下走奉櫜鞬，磨盾夜無眠。知重開宇宙，活人萬萬，合壽千千。鳬鷖太平世也，要東還赴上是何年。消得清時鐘鼓，不妨平地神仙。」"
      },
      {
        "index": 19,
        "text": "陸景思《甘州》云：「滿清平世界慶秋成，看看斗三錢。論從來活國，論功第一，無過豐年。辦得閒民一飽，餘事笑談間。若問弭兵䇿，微妙難傳。玉帝要留公住，把西湖一曲，分入林園。有茶爐丹竈，更有釣魚船。覺秋風，未曾吹著，但砌蘭長倚北堂萱。千千嵗，上天將相，平地神仙。」"
      },
      {
        "index": 20,
        "text": "奚㵄倬然《齊天樂》云：「金飇吹淨人間暑，連朝弄涼新雨。萬寳功成，無人解得，秋入天機深處。閒中自數，幾心酌乾坤，手斟霜露。䕶了山河，共看元影在銀兔。而今神仙正好，向青空覓個，沖澹襟宇。帝念羣生，如何便肯從我，乘風歸去。夷遊洞府，把月杼雲機，教他兒女。水逸山明，此情天付與。」"
      },
      {
        "index": 21,
        "text": "趙從橐《陂塘柳》云：「指庭前，翠雲金雨，霏霏香滿仙宇。一清透徹渾無底，秋水也無流處。君試數，此様襟懷，頓得乾坤住。閒情半許，聴萬物氤氲，從來形色，毎向靜中覻。琪花路相接，西池壽母，年年弦月時序。荷衣菊佩尋常事，分付兩山容與。天證取，此老平生，可向青天語。瑶巵緩舉，要見我何心，西湖萬頃，來去自鷗鷺。」"
      },
      {
        "index": 22,
        "text": "郭應酉居安《聲聲慢》云：「㨗書連晝，甘灑通宵，新來喜沁堯眉。許大擔當，人間佛力須彌.年年八月八日，長記他三月三時。平生事，想秖和天語，不遣人知。一片閒心鶴外，被乾坤，繫定虹玉腰圍。閶闔雲邊，西風萬籟吹齊。歸舟更歸何處，是天教家在蘇堤。千千嵗，比周公多箇綵衣。」且侑以儷語云：「綵衣宰輔，古無一品之曽參，衮服湖山，今有半閒之姬旦。」所謂三月三者，蓋頌其庚申蘋草坪之㨗，而「歸舟」乃舫齋名也，賈大喜，自仁和宰，除官告院，既而語客曰：「此詞固佳，然失之太俳，安得有著綵衣周公乎？」"
      },
      {
        "index": 23,
        "text": "事聖茹素"
      },
      {
        "index": 24,
        "text": "余家濟南歴城，曾大父少師，遭靖康狄難，一家十六人皆奔竄四出，大父獨逃空谷，晝伏宵行，一旦，遇追騎在後，自度不可脫，遂急竄古祠，亟伏佑聖坐下，傍無蔽障，亦不過待盡而已，須㬰北軍大索，雖眢井、林莽、棟梁間，極其冥捜，而一坐之下，初不知有人焉。及抵杭，則一家不期而集，不失一人，豈非神所佑乎？逮今吾家世事佑聖甚䖍，凡聖降日，齋戒必謹，蓋以答神庥詔子孫，非世俗祈福田利益比也。"
      },
      {
        "index": 25,
        "text": "笏異"
      },
      {
        "index": 26,
        "text": "汪伯彦初拜相於維揚，正謝上殿，而笏墜中斷，上以他笏賜之，非吉徴也，未幾，有南渡之擾。金淵叔參預日，一日奏事下殿，與臺臣劉應弼邂逅，忽所持笏鏗然有聲，視之有紋如線，上下如一，若墜於地者，殊不可測，甫退朝，則劉彈章已出，蓋降陛相遇之際，正白簡初上之時也，可謂異矣，時淳祐甲辰嵗也。"
      },
      {
        "index": 27,
        "text": "三教圖贊"
      },
      {
        "index": 28,
        "text": "理宗朝有待詔馬逺，畫《三教圖》，黃面老子則跏趺中坐，猶龍翁儼立於傍，吾夫子乃作禮於前，此蓋内璫故令作此，以侮聖人也。一日，傳旨俾古心江子逺作賛，亦故以此戲之，公即賛之曰：「釋氏趺坐，老耼傍睨，惟吾夫子絶倒在地。」遂大稱旨，其辭亦可謂微而婉矣。"
      },
      {
        "index": 29,
        "text": "捕猿戒"
      },
      {
        "index": 30,
        "text": "鄧艾征涪陵，見猿母抱子，艾射中之，子爲拔箭，取木葉塞創，艾歎息，投弩水中。范蜀公載吉州有捕猿者，殺其母，之皮并其子賣之，龍泉蕭氏示以母皮，抱之跳躑號呼而斃，蕭氏子爲作《孝猿傳》。先君向守鄞江屬邑武平，素産金絲猿，大者難馴，小者則其母抱持，不少置，法當先以藥矢斃其母，母既中矢，度不能自免，則以乳汁遍灑林葉間，以飲其子，然後墮地就死，乃取其母皮痛鞭之，其子亟悲鳴而下，束手就獲，蓋毎夕必寢其皮而後安，否則不可育也。噫！此所謂獸狀而人心者乎？取之者不仁甚矣！故先子在官日，毎嚴捕弋之禁云。"
      },
      {
        "index": 31,
        "text": "火浣布"
      },
      {
        "index": 32,
        "text": "東方朔《神異經》所載，南荒之外有火山，晝夜火然其中，有鼠重有百斤，毛長二尺，餘細如絲，可作布，鼠常居火中，時出外，以水逐而沃之方死，取其毛，緝織爲布，或垢，浣以火燒之則淨。又《十洲記》云：「炎州有火林山，山上有火鼠，毛可織爲火浣布，有垢，燒即除。」其說不一。魏文帝嘗著論，謂世言異物，皆未必眞有，至明帝時，有以火浣布至者，於是遂刻此論，是知天壤間，何所不有，耳目未接，固未可斷以爲必無也。昔温陵有海商漏船，捜其槖中，得火鼠布一疋，遂拘置郡帑，凡太守好事者，必割少許歸，以為玩外，大父常守郡，亦得尺許，余嘗親見之，色微黃白，頗類木綿絲綾，䝉茸若蝶粉蜂黃，然毎浣以油膩，投之熾火中，移刻布與火同色，然後取出，則潔白如雪，了無所損，後爲人强取以去。"
      },
      {
        "index": 33,
        "text": "曆差失閏"
      },
      {
        "index": 34,
        "text": "咸淳庚午十一月三十日冬至，後爲閏十一月，既已頒曆，而浙西安撫司準備差遣臧元震以書白堂，且作《章嵗積日圖》，力言置閏之誤，其說謂：「曆法以章法爲重，章嵗爲重。曆數起於冬至，卦氣起於中孚，而十九年爲之一章，一章必置七閏，在冬至之前，必章嵗，至朔同日，此其綱領也。《前漢·律歴志》云：『朔旦冬至，是謂章月。』《後漢志》云：『至朔同日，謂之章月，積分成閏，閏七而盡，其嵗十九，名之曰章。』《唐志》云：『天數終於九，地數終於十，合二終，於紀閏餘，此章法之不可廢也如此。』今頒降庚午嵗曆，乃以前十一月三十日爲冬至，又以冬至後爲閏十一月，殊所未曉。竊謂庚午之閏，與毎嵗閏月不同，庚午之冬至，與毎嵗之冬至又不同，蓋自淳佑壬子數至咸淳庚午，凡十九年，是爲章嵗，其十一月是爲章月，以十九年七閏推之，則閏月當在冬至之前，不當在冬至之後，以至朔同日論之，則冬至當在十一月初一日，不當在三十日。今若以冬至在前十一月三十日，則是章嵗至朔不同日矣。若以閏月在冬至後，則是十九年之内，止有六閏，又欠一閏矣。且尋常一章，共計六千八百四十日，於内加七閏，月除小盡，積日六千九百四十日，或六千九百三十九日，止有一日來去。今自淳佑十一年辛亥章嵗，十一月初一日章月冬至後，起算十九年，至咸淳六年庚午章嵗，十一月初一日，合是冬至，方管六千八百四十日，今算造官，以閏月在十一月三十日冬至之後，則此一章止有六閏，更加六閏除小盡外，實積止有六千九百十二日，比之前後章數嵗之數，實欠二十八日，曆法之差，莫甚於此。況天正冬至，乃曆之始，必自冬至後積三年餘分而後可以置第一閏，今庚午年章嵗，丙寅日申初三刻冬至，去第二日丁卯，僅有四箇時辰，且未有正日，安得便有餘分？且未有餘分，安得便有閏月？則是後一章發頭處，便算不行，其繆可知也。今欲改正庚午曆，却有一說，簡而易行，蓋曆法有平朔，有經朔，有定朔，一大一小，此平朔也，兩大兩小，此經朔也，三大三小，此定朔也，此古人常行之法，今若能行定朔之說而改正之，則當以前十一月大為閏十月小，以閏十一月小爲十一月大，則丙寅日冬至即可爲十一月初一，却以閏十一月初一之丁印爲十一月初二日，庶幾遞䟎下一日，直至閏十一月二十九日丁未，却爲大盡，如此則冬至既在十一月初一，則至朔同日矣。閏月既在至節前，則十九年七閏矣，此則昔人所謂晦節無定，由時消息，上合履端之始，不得歸餘於終，正此謂也。蓋自古之曆行之既久，未有不差，既差，未有不改者，漢曆五變，而《大初曆》最密，《元和曆》最差。唐曆九變，而《大衍曆》最密，《觀象曆》最繆。本朝開基以後，曆凡九改，而莫不善於《紀元曆》，中興以後，曆凡七改，而莫善於《統元曆》。且後漢《元和初曆》差，亦是十九年不得七閏，雖曆已頒，亦改正之，今何惜於改正哉？」於是朝廷下之有司，差官偕元震至蓬省，與太史局官辨正，而太史之辭窮，朝廷從其說而改正之，因更《㑹天曆》爲《承天曆》，元震轉一官，判太史局，鄧宗文、譚玉等已下，各降官有差焉。余雖不善章蔀元紀之術，然以杜征南《長曆》以考春秋之月日，雖甚精密，而其置閏之法，則異乎此，竊有疑焉。謂如隠公二年閏十二月，五年、七年亦皆閏十二月，然猶是三嵗一閏，五嵗再閏，如莊公二十年置閏，其後則二十四年以至二十八年皆以四嵗一閏，無乃失之疏乎？禧公十二年閏，至十七年方閏，二十五年閏，至三十年方閏，率以五嵗一閏，何其愈疏乎？如定公八年置閏，其後則十年，以至十二年、十四年，皆以二嵗一閏，無乃失之數乎？閔之二年辛酉既閏矣，禧之元年壬戌又閏，禧之七年、八年、哀之十四年、十五年皆以連嵗置閏，何其愈數乎？至於襄之二十七年，一嵗之間，頓置兩閏，蓋曰十一月辰在申，司曆過也，於是既覺其繆，故前閏建酉，後閏建戌，以應天正，然前乎此者，二十一年既有閏，二十四年、二十六年又有閏，歴年凡六置閏者三，何緣至此失？閏已再而頓置兩閏乎？近則十餘月，逺或二十餘年，其疏數殆不可曉，豈别有其術乎？抑不明置閏之法，以致此乎？併著於此，以扣識者。"
      }
    ]
  }
}