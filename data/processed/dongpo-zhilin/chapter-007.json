{
  "chapterNumber": 7,
  "title": "卷一 · 記遊 · 遊白水書付過",
  "sourceContent": {
    "paragraphs": [
      {
        "index": 1,
        "text": "紹聖元年十月十二日，與幼子過遊白水佛跡院，浴於湯池，熱甚，其源殆可熟物。循山而東，少北，有懸水百仞，山八九折，折處輒為潭，深者磓石五丈，不得其所止。雪濺雷怒，可喜可畏。水厓有巨人跡數十，所謂佛跡也。暮歸倒行，觀山燒壯甚。俛仰度數谷，至江，山月出，擊汰中流，掬弄珠璧。到家二皷，復與過飲酒，食餘甘，煮菜，顧影頹然，不復甚寐，書以付過。東坡翁。"
      }
    ]
  }
}