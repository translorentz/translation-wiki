{
  "chapterNumber": 93,
  "title": "卷二 · 異事上 · 黃僕射",
  "sourceContent": {
    "paragraphs": [
      {
        "index": 1,
        "text": "虔州布衣賴仙芝言：連州有黃損僕射者，五代時人。僕射蓋仕南漢官也，未老退歸，一日忽遁去，莫知其存亡。子孫畫像事之，凡三十二年。復歸，坐阼階上，呼家人。其子適不在，孫出見之。索筆書壁云：「一別人間歲月多，歸來人事已消磨。惟有門前鑑池水，春風不改舊時波。」投筆竟去，不可留。子歸，問其狀貌，孫云：「甚似影堂老人也。」連人相傳如此。其後頗有祿仕者。"
      }
    ]
  }
}