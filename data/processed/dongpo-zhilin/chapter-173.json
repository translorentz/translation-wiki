{
  "chapterNumber": 173,
  "title": "卷四 · 人物 · 趙堯設計代周昌",
  "sourceContent": {
    "paragraphs": [
      {
        "index": 1,
        "text": "方與公謂周昌之吏趙堯年雖少，奇士，「君必異之，且代君」。昌笑曰：「堯，刀筆吏爾，何至是！」居頃之，堯說高祖為趙王置貴強相，𤢜周昌為可。高祖用其策，堯竟代昌為御史大夫。呂後殺趙王，昌亦無能為，特謝病不朝爾。由此觀之，堯特為此計代昌爾，安能為高祖謀哉！呂後怨堯為此計，亦抵堯罪。堯非特不能為高祖謀，其自為謀亦不善矣，昌謂之刀筆吏，豈誣也哉！"
      }
    ]
  }
}