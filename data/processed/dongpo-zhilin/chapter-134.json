{
  "chapterNumber": 134,
  "title": "卷三 · 四民 · 論貧士",
  "sourceContent": {
    "paragraphs": [
      {
        "index": 1,
        "text": "俗傳書生入官庫，見錢不識。或怪而問之，生曰：「固知其為錢，但怪其不在紙裹中耳。」予偶讀淵明《歸去來辭》云：「幼穉盈室，缾無儲粟。」乃知俗傳信而有徵。使缾有儲粟，亦甚微矣，此翁平生只於缾中見粟也耶？《馬后紀》：夫人見大練以為異物；晉惠帝問飢民何不食肉糜，細思之皆一理也，聊為好事者一笑。永叔常言：「孟郊詩：『鬢邊雖有絲，不堪織寒衣』，縱使堪織，能得多少？」"
      }
    ]
  }
}