{
  "chapterNumber": 131,
  "title": "卷三 · 技術 · 費孝先卦影",
  "sourceContent": {
    "paragraphs": [
      {
        "index": 1,
        "text": "至和二年，成都人有費孝先者始來眉山，云：近遊青城山，訪老人村，壞其一竹牀。孝先謝不敏，且欲償其直。老人笑曰：「子視其下字云：此牀以某年月日某造，至某年月日為費孝先所壞。成壞自有數，子何以償為！」孝先知其異，乃留師事之，老人受以易軌革卦影之術，前此未知有此學者。後五六年，孝先以致富。今死矣，然四方治其學者，所在而有，皆自託於孝先，真偽不可知也。聊復記之，使後人知卦影之所自也。"
      }
    ]
  }
}