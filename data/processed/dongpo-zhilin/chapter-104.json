{
  "chapterNumber": 104,
  "title": "卷三 · 異事下 · 故南華長老重辯師逸事",
  "sourceContent": {
    "paragraphs": [
      {
        "index": 1,
        "text": "契嵩禪師常瞋，人未嘗見其笑；海月慧辯師常喜，人未嘗見其怒。予在錢塘，親見二人皆趺坐而化。嵩既茶毗，火不能壞，益薪熾火，有終不壞者五。海月比葬，面如生，且微笑。乃知二人以瞋喜作佛事也。世人視身如金玉，不旋踵為糞土，至人反是。予以是知一切法以愛故壞，以捨故常在，豈不然哉！予遷嶺南，始識南華重辯長老，語終日，知其有道也。予自嶺南還，則辯已寂久矣。過南華弔其衆，問塔墓所在，曰：「我師昔有壽塔南華之東數里，有不悅師者葬之別墓，既七百餘日矣，今長老明公獨奮不顧，發而歸之壽塔。改棺易衣，舉體如生，衣皆鮮芳，衆乃大愧服。」東坡居士曰：辯視身為何物，棄之屍陁林，以飼烏鳶何有，安以壽塔為？明公知辯者，特欲以化服同異而已。乃以茗果奠其塔而書其事，以遺其上足南華塔主可興師，時元符三年十二月十九日。"
      }
    ]
  }
}