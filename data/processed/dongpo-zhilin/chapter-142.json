{
  "chapterNumber": 142,
  "title": "卷三 · 夷狄 · 曹瑋語王鬷元昊為中國患",
  "sourceContent": {
    "paragraphs": [
      {
        "index": 1,
        "text": "天聖中，曹瑋以節鎮定州。王鬷為三司副使，疏決河北囚徒，至定州。瑋謂鬷曰：「君相甚貴，當為樞密使。然吾昔為秦州，聞德明歲使人以羊馬貨易於邊，課所獲多少為賞罰，時將以此殺人。其子元昊年十三，諫曰：『吾本以羊馬為國，今反以資中原，所得皆茶綵輕浮之物，適足以驕惰吾民，今又欲以此戮人。茶綵日增，羊馬日減，吾國其削乎！』乃止不戮。吾聞而異之，使人圖其形，信奇偉。若德明死，此子必為中國患，其當君之為樞密時乎？盍自今學兵講邊事？」鬷雖受教，蓋亦未必信也。其後鬷與張觀、陳執中在樞府，元昊反，楊義上書論土兵事，上問三人，皆不知，遂皆罷之。鬷之孫為子由婿，故知之。"
      }
    ]
  }
}