{
  "chapterNumber": 121,
  "title": "卷三 · 技術 · 論醫和語",
  "sourceContent": {
    "paragraphs": [
      {
        "index": 1,
        "text": "男子之生也覆，女之生也仰，其死於水也亦然。男子內陽而外陰，女子反是。故易曰「坤至柔而動也剛」，書曰「沈潛剛克」，世之達者，蓋如此也。秦醫和曰：「天有六氣，淫為六疾：陽淫熱疾，陰淫寒疾，風淫末疾，雨淫腹疾，晦淫惑疾，明淫心疾。夫女陽物而晦時，故淫則為內熱蠱惑之疾。」女為蠱惑，世之知者衆，其為陽物而內熱，雖良醫未之言也。五勞七傷，皆熱中而蒸，晦淫者不為蠱則中風，皆熱之所生也。醫和之語，吾當表而出之。讀左氏，書此。"
      }
    ]
  }
}