{
  "chapterNumber": 9,
  "title": "卷一 · 記遊 · 記遊松風亭",
  "sourceContent": {
    "paragraphs": [
      {
        "index": 1,
        "text": "余嘗寓居惠州嘉祐寺，縱步松風亭下，足力疲乏，思欲就林止息。望亭宇尚在木末，意謂是如何得到？良久忽曰：「此間有甚麼歇不得處！」由是如掛鉤之魚，忽得解脫。若人悟此，雖兵陣相接，皷聲如雷霆，進則死敵，退則死法，當甚麼時也不妨熟歇。"
      }
    ]
  }
}