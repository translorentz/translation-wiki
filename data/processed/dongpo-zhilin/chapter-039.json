{
  "chapterNumber": 39,
  "title": "卷一 · 夢寐 · 夢中論左傳",
  "sourceContent": {
    "paragraphs": [
      {
        "index": 1,
        "text": "元祐六年十一月十九日五更，夢數人論《左傳》，云：「《祈招》之詩固善語，然未見所以感切穆王之心，已其車轍馬跡之意者。」有答者曰：「以民力從王事，當如飲酒，適於飢飽之度而已。若過於醉飽，則民不堪命，王不獲沒矣。」覺而念其言似有理，故錄之。"
      }
    ]
  }
}