{
  "chapterNumber": 60,
  "title": "卷二 · 時事 · 記告訐事",
  "sourceContent": {
    "paragraphs": [
      {
        "index": 1,
        "text": "元豐初，白馬縣民有被殺者，畏賊不敢告，投匿名書於縣。弓手甲得之而不識字，以示門子乙。乙為讀之，甲以其言捕獲賊，而乙爭其功。吏以為法禁匿名書，而賊以此發，不敢處之死，而投匿名者當流，為情輕法重，皆當奏。蘇子容為開封尹，方廢滑州，白馬為畿邑，上殿論奏：「賊可減死，而投匿名者可免罪。」上曰：「此情雖極輕，而告訐之風不可長。」乃杖而撫之。子容以謂賊不乾己者告捕，而變主匿名，本不足深過，然先帝猶恐長告訐之風，此所謂忠厚之至。然熙寧、元豐之間每立一法，如手實、禁鹽、牛皮之類，皆立重賞以勸告訐者，皆當時小人所為，非先帝本意。時范祖禹在坐，曰：「當書之《實錄》。」"
      }
    ]
  }
}