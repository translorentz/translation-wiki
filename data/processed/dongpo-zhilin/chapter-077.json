{
  "chapterNumber": 77,
  "title": "卷二 · 道釋 · 書李若之事",
  "sourceContent": {
    "paragraphs": [
      {
        "index": 1,
        "text": "《晉．方技傳》有幸靈者，父母使守稻，牛食之，靈見而不驅。牛去，乃理其殘亂者。父母怒之，靈曰：「物各欲食，牛方食，奈何驅之？」父母愈怒，曰：「即如此，何用理亂者為？」靈曰：「此稻又欲得生。」此言有理，靈固有道者耶？呂猗母足得痿痺病十餘年，靈療之，去母數步坐，瞑目寂然。有頃，曰：「扶起夫人坐。」猗曰：「夫人得疾十年，豈可倉卒令起耶？」靈曰：「且試扶起。」兩人夾扶而立，少頃，去夾者，遂能行。學道養氣者，至足之餘，能以氣與人，都下道士李若之能之，謂之「布氣」。吾中子迨少羸多疾，若之相對坐為布氣，迨聞腹中如初日所照，溫溫也。蓋若之曾遇得道異人於華嶽下雲。"
      }
    ]
  }
}