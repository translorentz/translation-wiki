{
  "chapterNumber": 28,
  "title": "卷一 · 修養 · 辟穀說",
  "sourceContent": {
    "paragraphs": [
      {
        "index": 1,
        "text": "洛下有洞穴，深不可測。有人墮其中不能出，飢甚，見龜虵無數，每旦輒引首東望，吸初日光嚥之，其人亦隨其所向，效之不已，遂不復饑，身輕力強。後卒還家，不食，不知其所終。此晉武帝時事。辟穀之法以百數，此為上，妙法止於此。能服玉泉，使鈆汞具體，去僲不遠矣。此法甚易知易行，天下莫能知，知者莫能行，何則？虛一而靜者，世無有也。元符二年，儋耳米貴，吾方有絕糧之憂，欲與過子共行此法，故書以授之。四月十九日記。"
      }
    ]
  }
}