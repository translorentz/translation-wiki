{
  "chapterNumber": 167,
  "title": "卷四 · 人物 · 真宗仁宗之信任",
  "sourceContent": {
    "paragraphs": [
      {
        "index": 1,
        "text": "真宗時，或薦梅詢可用者，上曰：「李沆嘗言其非君子。」時沆之沒，蓋二十餘年矣。歐陽文忠公嘗問蘇子容曰：「宰相沒二十年，能使人主追信其言，以何道？」子容言：「𤢜以無心，故爾。」軾因贊其語，且言：「陳執中俗吏耳，特以至公猶能取信主上，況如李公之才識，而濟之無心耶！」時元祐三年興龍節，賜宴尚書省，論此。是日，又見王鞏雲其父仲儀言：「陳執中罷相，仁宗問：『誰可代卿者？』執中舉吳育，上即召赴闕。會乾元節侍宴，偶醉坐睡，忽驚顧拊牀呼其從者。上愕然，即除西京留臺。」以此觀之，執中雖俗吏，亦可賢也。育之不相，命矣夫！然晚節有心疾，亦難大用，仁宗非棄材之主也。"
      }
    ]
  }
}