{
  "chapterNumber": 20,
  "title": "卷一 · 修養 · 錄趙貧子語",
  "sourceContent": {
    "paragraphs": [
      {
        "index": 1,
        "text": "趙貧子謂人曰：「子神不全。」其人不服，曰：「吾僚友萬乘，螻蟻三軍，糠粃富貴而晝夜生死，何謂神不全乎？」貧子笑曰：「是血氣所扶，名義所激，非神之功也。」明日問其人曰：「子父母在乎？」曰：「亡久矣。」「嘗夢見乎？」曰：「多矣。」「夢中知其亡乎？抑以為存也？」曰：「皆有之。」貧子曰：「父母之存亡，不待計議而知者也。晝日問子，則不思而對；夜夢見之，則以亡為存。死生之於夢覺有間矣，物之眩子而難知者，甚於父母之存亡。子自以神全而不學，可憂也哉！」予嘗與其語，故錄之。"
      }
    ]
  }
}