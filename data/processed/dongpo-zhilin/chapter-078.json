{
  "chapterNumber": 78,
  "title": "卷二 · 道釋 · 記蘇佛兒語",
  "sourceContent": {
    "paragraphs": [
      {
        "index": 1,
        "text": "元符三年八月，餘在合浦，有老人蘇佛兒來訪，年八十二，不飲酒食肉，兩目爛然，蓋童子也。自言十二歲齋居修行，無妻子。有兄弟三人，皆持戒念道，長者九十二，次者九十。與論生死事，頗有所知。居州城東南六七里。佛兒嘗賣菜之東城，見老人言：「即心是佛，不在斷肉。」餘言：「勿作此念，眾人難感易流。」老人大喜，曰：「如是，如是。」"
      }
    ]
  }
}