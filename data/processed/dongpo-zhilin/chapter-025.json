{
  "chapterNumber": 25,
  "title": "卷一 · 修養 · 贈張鶚",
  "sourceContent": {
    "paragraphs": [
      {
        "index": 1,
        "text": "張君持此紙求僕書，且欲發藥。不知藥，君當以何品？吾聞《戰國策》中有一方，吾服之有效，故以奉傳。其藥四味而已：一曰無事以當貴，二曰早寢以當富，三曰安步以當車，四曰晚食以當肉。夫已饑而食，蔬食有過於八珍，而既飽之餘，雖芻豢滿前，惟恐其不持去也。若此可謂善處窮者矣，然而於道則未也。安步自佚，晚食為美，安以當車與肉為哉？車與肉猶存於胸中，是以有此言也。"
      }
    ]
  }
}