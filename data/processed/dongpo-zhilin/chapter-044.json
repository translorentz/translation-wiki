{
  "chapterNumber": 44,
  "title": "卷一 · 夢寐 · 題李巖老",
  "sourceContent": {
    "paragraphs": [
      {
        "index": 1,
        "text": "南嶽李巖老好睡，眾人食飽下碁，巖老輒就枕，閱數局乃一輾轉，云：「君幾局矣？」東坡曰：「巖老常用四腳碁盤，只著一色黑子。昔與邊韶敵手，今被陳摶饒先。著時自有輸贏，著了並無一物。」歐陽公詩云：「夜涼吹笛千山月，路暗迷人百種花。碁罷不知人換世，酒闌無奈客思家。」殆是類也。"
      }
    ]
  }
}