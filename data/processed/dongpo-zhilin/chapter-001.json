{
  "chapterNumber": 1,
  "title": "序 (Preface)",
  "sourceContent": {
    "paragraphs": [
      {
        "index": 1,
        "text": "東坡先生志林五卷，皆紀元祐、紹聖二十年中所身歷事，其間或名臣勳業，或治朝政教，或地里方域，或夢幻幽怪，或神僊伎術，片語單詞，諧謔縱浪，無不畢具。而其生平遷謫流離之苦，顛危困厄之狀，亦既略備。然而襟期寥廓，風流輝映，雖當羣口見嫉、投荒瀕死之日，而灑然有以自適其適，固有不為形骸彼我，宛宛然就拘束者矣。余友湯君雲孫博學好古，其文詞甚類長公，嘗手錄是編，刻未竟而會病卒。余子開美因拾其遺，復梓而卒其業，且為校定訛謬，得數百言。庶幾湯君之志不孤，而坡翁之在當時其趦趄於世途、鞿縛於窮愁者，亦略可見云。"
      },
      {
        "index": 2,
        "text": "萬曆乙未，海虞趙用賢撰。"
      }
    ]
  }
}