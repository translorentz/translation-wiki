{
  "chapterNumber": 108,
  "title": "卷三 · 異事下 · 記異",
  "sourceContent": {
    "paragraphs": [
      {
        "index": 1,
        "text": "有道士講經茅山，聽者數百人。中講，有自外入者，長大肥黑，大罵曰：「道士奴！天正熱，聚衆造妖何為？」道士起謝曰：「居山養徒，資用乏，不得不爾。」罵者怒少解，曰：「須錢不難，何至作此！」乃取釜竈杵臼之類，得百餘斤，以少藥鍛之，皆為銀，乃去。後數年，道士復見此人從一老道士，鬚髮如雪，騎白驢，此人腰插一騾鞭從其後。道士遙望叩頭，欲從之。此人指老道士，且搖手作驚畏狀，去如飛，少頃即不見。"
      }
    ]
  }
}