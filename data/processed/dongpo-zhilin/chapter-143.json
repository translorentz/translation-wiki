{
  "chapterNumber": 143,
  "title": "卷三 · 夷狄 · 高麗",
  "sourceContent": {
    "paragraphs": [
      {
        "index": 1,
        "text": "昨日見泗倅陳敦固道言：「胡孫作人狀，折旋俯仰中度，細觀之，其相侮慢也甚矣。人言『弄胡孫』，不知為胡孫所弄！」其言頗有理，故為記之。又見淮東提舉黃實言：「見奉使高麗人言：所致贈作有假金銀錠，夷人皆坼壞，使露胎素，使者甚不樂。夷云：非敢慢也，恐北虜有覘者以為真爾。」由此觀之，高麗所得吾賜物，北虜蓋分之矣。而或者不察，謂北虜不知高麗朝我，或以為異時可使牽制北虜，豈不誤哉！今日又見三佛齊朝貢者過泗州，官吏妓樂，紛然郊外，而椎髻獸面，睢盱船中。遂記胡孫弄人語良有理，故並記之。"
      }
    ]
  }
}