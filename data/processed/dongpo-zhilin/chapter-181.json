{
  "chapterNumber": 181,
  "title": "卷四 · 人物 · 錄溫嶠問郭文語",
  "sourceContent": {
    "paragraphs": [
      {
        "index": 1,
        "text": "溫嶠問郭文曰：「人皆有六親相容，先生棄之，何樂？」文曰：「本行學道，不謂遭世亂，欲歸無路耳。」又曰：「飢思食，壯思室，自然之理，先生𤢜無情乎？」曰：「情由憶生，不憶故無情。」又問：「先生𤢜處窮山，死為烏鳶所食，奈何？」曰：「埋藏者食於螻蟻，復何異？」又問：「猛虎害人，先生𤢜不畏耶？」曰：「人無害獸心，則獸亦不害人。」又問：「世不寧則身不安，先生不出濟世乎？」曰：「非野人之所知也。」予嘗監錢塘郡，遊餘杭九鎮山，訪大滌洞天，即郭生之舊隱。洞大，有巨壑，深不可測，蓋嘗有勅使投龍簡云。戊寅九月七日書。"
      }
    ]
  }
}