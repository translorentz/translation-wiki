{
  "chapterNumber": 135,
  "title": "卷三 · 四民 · 梁賈說",
  "sourceContent": {
    "paragraphs": [
      {
        "index": 1,
        "text": "梁民有賈於南者，七年而後返。茹杏實海藻，呼吸山川之秀，飲泉之香，食土之潔，泠泠風氣，如在其左右，朔易弦化，磨去風瘤，望之蝤蠐然，蓋項領也。倦遊以歸，顧視形影，日有德色，徜徉舊都，躊躇顧乎四鄰，意都之人與鄰之人，十九莫己若也。入其閨，登其堂，視其妻，反驚以走：「是何怪耶？」妻勞之，則曰：「何關於汝！」饋之漿，則憤不飲；舉案而飼之，則憤不食；與之語，則向牆而欷歔；披巾櫛而視之，則唾而不顧。謂其妻曰：「若何足以當我？亟去之！」妻俛而怍，仰而歎曰：「聞之：居富貴者不易糟糠，有姬姜者不棄憔悴。子以無癭歸，我以有癭逐。嗚呼，癭邪！非妾婦之罪也！」妻竟出。於是賈歸家三年，鄉之人憎其行，不與婚。而土地風氣，蒸變其毛脈，啜菽飲水，動搖其肌膚，前之醜稍稍復故。於是還其室，敬相待如初。君子謂是行也，知賈之薄於禮義多矣。居士曰：貧易主，貴易交，不常其所守，茲名教之罪人，而不知學術者，蹈而不知恥也。交戰乎利害之場，而相勝於是非之境，往往以忠臣為敵國，孝子為格虜，前後紛紜，何獨梁賈哉！"
      }
    ]
  }
}