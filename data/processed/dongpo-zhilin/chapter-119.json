{
  "chapterNumber": 119,
  "title": "卷三 · 異事下 · 修身曆",
  "sourceContent": {
    "paragraphs": [
      {
        "index": 1,
        "text": "子由言：有一人死而復生，問冥官如何修身，可以免罪？答曰：「子宜置一卷曆，晝日之所為，莫夜必記之，但不記者，是不可言不可作也。無事靜坐，便覺一日似兩日，若能處置此生常似今日，得至七十，便是百四十歲。人世閒何藥可能有此效！既無反惡，又省藥錢。此方人人收得，但苦無好湯，使多嚥不下。」晁無咎言：司馬溫公有言：「吾無過人者，但平生所為，未嘗有不可對人言者耳。」予亦記前輩有詩曰：「怕人知事莫萌心」。皆至言，可終身守之。"
      }
    ]
  }
}