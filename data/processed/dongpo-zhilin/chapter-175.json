{
  "chapterNumber": 175,
  "title": "卷四 · 人物 · 王嘉輕減法律事見梁統傳",
  "sourceContent": {
    "paragraphs": [
      {
        "index": 1,
        "text": "漢仍秦法，至重。高、惠固非虐主，然習所見以為常，不知其重也，至孝文始罷肉刑與參夷之誅。景帝復孥戮晁錯，武帝罪戾有增無損，宣帝治尚嚴，因武之舊。至王嘉為相，始輕減法律，遂至東京，因而不改。班固不記其事，事見梁統傳，固可謂疎略矣。嘉，賢相也，輕刑，又其盛德之事，可不記乎？統乃言高、惠、文、景以重法興，哀、平以輕法衰，因上書乞增重法律，賴當時不從其議。此如人年少時不節酒色而安，老後雖節而病，見此便謂酒可以延年，可乎？統亦東京名臣，一出此言，遂獲罪於天，其子松、竦皆以非命而死，冀卒滅族。嗚呼，悲夫，戒哉！「疎而不漏」，可不懼乎？"
      }
    ]
  }
}