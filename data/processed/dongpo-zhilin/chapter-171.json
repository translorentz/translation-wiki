{
  "chapterNumber": 171,
  "title": "卷四 · 人物 · 顏蠋巧於安貧",
  "sourceContent": {
    "paragraphs": [
      {
        "index": 1,
        "text": "顏蠋與齊王遊，食必太牢，出必乘車，妻子衣服麗都。蠋辭去，曰：「玉生於山，制則破焉，非不寶貴也，然而太璞不完。士生於鄙野，推選則祿焉，非不尊遂也，然而形神不全。蠋願得歸，晚食以當肉，安步以當車，無罪以當貴，清靜貞正以自娛。」嗟乎，戰國之士未有如魯連、顏蠋之賢者也，然而未聞道也。晚食以當肉，安步以當車，是猶有意於肉於車也。晚食自美，安步自適，取其美與適足矣，何以當肉與車為哉！雖然，蠋可謂巧於居貧者也。未飢而食，雖八珍猶草木也；使草木如八珍，惟晚食為然。蠋固巧矣，然非我之久於貧，不能知蠋之巧也。"
      }
    ]
  }
}