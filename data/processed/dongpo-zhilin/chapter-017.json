{
  "chapterNumber": 17,
  "title": "卷一 · 修養 · 論雨井水",
  "sourceContent": {
    "paragraphs": [
      {
        "index": 1,
        "text": "時雨降，多置器廣庭中，所得甘滑不可名，以潑茶煮藥，皆美而有益，正爾食之不輟，可以長生。其次井泉甘冷者，皆良藥也。《乾》以九二化，《坤》之六二為《坎》，故天一為水。吾聞之道士，人能服井花水，其熱與石硫黃鐘乳等，非其人而服之，亦能發背腦為疽，蓋嘗觀之。又分、至日取井水，儲之有方，後七日輒生物如雲母狀，道士謂「水中金」，可養鍊為丹，此固常見之者。此至淺近，世獨不能為，況所謂玄者乎？"
      }
    ]
  }
}