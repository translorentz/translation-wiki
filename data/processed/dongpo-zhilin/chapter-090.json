{
  "chapterNumber": 90,
  "title": "卷二 · 異事上 · 記劉夢得有詩記羅浮山",
  "sourceContent": {
    "paragraphs": [
      {
        "index": 1,
        "text": "山不甚高，而夜見日，此可異也。山有二樓，今延祥寺在南樓下，朱明洞在沖虛觀後，雲是蓬萊第七洞天。唐永樂道士侯道華以食鄧天師棗仙去，永樂有無核棗，人不可得，道華得之。餘在岐下，亦得食一枚雲。唐僧契虛遇人導游稚川仙府，真人問曰：「汝絕三彭之仇乎？」虛不能答。沖虛觀後有米真人朝鬥壇，近於壇上獲銅龍六，銅魚一。唐有《夢銘》，云「紫陽真人山玄卿撰」。又有蔡少霞者，夢遣書牌，題云：「五雲閣吏蔡少霞書。」"
      }
    ]
  }
}