{
  "chapterNumber": 87,
  "title": "卷二 · 道釋 · 付僧惠誠游吳中代書十二",
  "sourceContent": {
    "paragraphs": [
      {
        "index": 1,
        "text": "妙摠師參寥子，予友二十餘年矣，世所知其詩文，所不知者，蓋過於詩文也。好面折人過失，然人知其無心，如虛舟之觸物，蓋未嘗有怒者。"
      },
      {
        "index": 2,
        "text": "徑山長老維琳，行峻而通，文麗而清。始，徑山祖師有約，後世止以甲乙住持。予謂以適事之宜而廢祖師之約，當於山門選用有德，乃以琳嗣事。眾初有不悅其人，然終不能勝悅者之多且公也，今則大定矣。"
      },
      {
        "index": 3,
        "text": "杭州圓照律師，志行苦卓，教法通洽，晝夜行道二十餘年矣，無一念頃有作相。自辨才歸寂，道俗皆宗之。"
      },
      {
        "index": 4,
        "text": "秀州本覺寺一長老，少蓋有名進士，自文字言語悟入。至今以筆研作佛事，所與游皆一時文人。"
      },
      {
        "index": 5,
        "text": "淨慈楚明長老自越州來。始，有旨召小本禪師住法雲寺。杭人憂之，曰：「本去，則淨慈眾散矣。」餘乃以明嗣事，眾不散，加多，益千餘人。"
      },
      {
        "index": 6,
        "text": "蘇州仲殊師利和尚，能文，善詩及歌詞，皆操筆立成，不點竄一字。予曰：「此僧胸中無一毫髮事」，故與之遊。"
      },
      {
        "index": 7,
        "text": "蘇州定慧長老守欽，予初不識。比至惠州，欽使侍者卓契順來問予安否，且寄十詩。予題其後曰：「此僧清逸絕俗，語有璨、忍之通，而詩無島、可之寒。」予往來吳中久矣，而不識此僧，何也？"
      },
      {
        "index": 8,
        "text": "下天竺淨慧禪師思義學行甚高，綜練世事。高麗非時遣僧來，予方請其事於朝，使義館之。義日與講佛法，詞辨蠭起，夷僧莫能測。又具得其情以告，蓋其才有過人者。"
      },
      {
        "index": 9,
        "text": "孤山思聰聞復師作詩清遠如畫，工而雅逸可愛，放而不流，其為人稱其詩。"
      },
      {
        "index": 10,
        "text": "祥符寺可久、垂雲、清順三闍黎，皆予監郡日所與往還詩友也。清介貧甚，食僅足而衣幾於不足也，然未嘗有憂色。老矣，不知尚健否？"
      },
      {
        "index": 11,
        "text": "法穎沙彌，參寥子之法孫也，七八歲事師如成人。上元夜予作樂滅慧，穎坐一夫肩上顧之。予謂曰：「出家兒亦看燈耶？」穎愀然變色，若無所容，啼呼求去。自爾不復出嬉游，今六七年矣，後當嗣參寥者。"
      },
      {
        "index": 12,
        "text": "予在惠州，有永嘉羅漢院僧惠誠來謂曰：「明日當還浙東。」問所欲幹者，予無以答之。噭念吳、越多名僧，與予善者常十九，偶錄此數人以授惠誠，使歸見之，致予意，且謂道予居此起居飲食狀，以解其念也。信筆書紙，語無倫次，又當尚有漏落者，方醉不能詳也。紹聖二年東坡居士書。"
      }
    ]
  }
}