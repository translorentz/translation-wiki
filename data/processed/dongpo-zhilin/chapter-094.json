{
  "chapterNumber": 94,
  "title": "卷二 · 異事上 · 沖退處士",
  "sourceContent": {
    "paragraphs": [
      {
        "index": 1,
        "text": "章詧，字隱之，本閩人，遷於成都數世矣。善屬文，不仕，晚用太守王素薦，賜號沖退處士。一日，夢有人寄書召之者，雲東嶽道士書也。明日，與李士寧游青城，濯足水中，詧謂士寧曰：「腳踏西溪流去水。」士寧答曰：「手持東嶽寄來書。」詧大驚，不知其所自來也。未幾，詧果死。其子禩亦以逸民舉，仕一命乃死。士寧，蓬州人也，語默不常，或以為得道者，百歲乃死。常見餘成都，曰：「子甚貴，當策舉首。」已而果然。"
      }
    ]
  }
}