{
  "chapterNumber": 105,
  "title": "卷三 · 異事下 · 冢中棄兒吸蟾氣",
  "sourceContent": {
    "paragraphs": [
      {
        "index": 1,
        "text": "富彥國在青社，河北大飢，民爭歸之。有夫婦繈負一子，未幾，迫於飢困，不能皆全，棄之道左空冢中而去。歲定歸鄉，過此冢，欲收其骨，則兒尚活，肥健愈於未棄時，見父母，匍匐來就。視冢中空無有，惟有一竅滑易，如蛇鼠出入，有大蟾蜍如車輪，氣咻咻然，出穴中。意兒在冢中常呼吸此氣，故能不食而健。自爾遂不食，年六七歲，肌膚如玉。其父抱兒來京師，以示小兒醫張荊筐。張曰：「物之有氣者能蟄，燕蛇蝦蟆之類是也。能蟄則能不食，不食則壽，此千歲蝦蟆也。決不當與藥，若聽其不食不娶，長必得道。」父喜，攜去，今不知所在。張與余言，蓋嘉祐六年也。"
      }
    ]
  }
}