{
  "chapterNumber": 117,
  "title": "卷三 · 異事下 · 池魚踴起",
  "sourceContent": {
    "paragraphs": [
      {
        "index": 1,
        "text": "眉州人任達為余言：少時見人家畜數百魚深池中，沿池磚甃，四周皆屋舍，環遶方丈閒凡三十餘年，日加長。一日天晴無雷，池中忽發大聲如風雨，魚皆踴起，羊角而上，不知所往。達云：「舊說不以神守，則為蛟龍所取，此殆是爾。」余以為蛟龍必因風雨，疑此魚圈局三十餘年，日有騰拔之念，精神不衰，久而自達，理自然爾。"
      }
    ]
  }
}