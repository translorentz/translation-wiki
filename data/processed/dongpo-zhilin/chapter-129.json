{
  "chapterNumber": 129,
  "title": "卷三 · 技術 · 信道智法說",
  "sourceContent": {
    "paragraphs": [
      {
        "index": 1,
        "text": "東坡居士遷於海南，憂患之餘，戊寅九月晦，遊天慶觀，謁北極真聖，探靈簽，以決餘生之禍福吉凶。其辭曰：「道以信為合，法以智為先。二者不離析，壽命不得延。」覽之竦然，若有所得，書而藏之，以無忘信道法智二者不相離之意。軾恭書：古之真人未有不以信人者，子思則曰：「自誠明謂之性」，此之謂也。孟子曰：「執中無權，由執一也。」法而不智，則天下之死法也。道不患不知，患不凝；法不患不立，患不活。以信合道，則道凝；以智先法，則法活。道凝而法活，雖度世可也，況延壽乎？"
      }
    ]
  }
}