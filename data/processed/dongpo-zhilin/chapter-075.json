{
  "chapterNumber": 75,
  "title": "卷二 · 佛教 · 袁宏論佛說",
  "sourceContent": {
    "paragraphs": [
      {
        "index": 1,
        "text": "袁宏《漢紀》曰：「浮屠，佛也，西域天竺國有佛道焉。佛者，漢言覺也，將以覺悟群生也。其教也，以修善慈心為主，不殺生，專務清淨，其精者為沙門。沙門，漢言息也，蓋息意去欲，歸於無為。又以為人死精神不滅，隨復受形，生時善惡皆有報應，故貴行修善道以煉精神，以至無生，而得為佛也。」東坡居士曰：此殆中國始知有佛時語也，雖淺近，大略具足矣。野人得鹿，正爾煮食之耳，其後賣與市人，遂入公庖中，饌之百方。然鹿之所以美，未有絲毫加於煮食時也。"
      }
    ]
  }
}