{
  "chapterNumber": 149,
  "title": "卷四 · 古跡 · 赤壁洞穴",
  "sourceContent": {
    "paragraphs": [
      {
        "index": 1,
        "text": "黃州守居之數百步為赤壁，或言即周瑜破曹公處，不知果是否？斷崖壁立，江水深碧，二鶻巢其上，有二蛇，或見之。遇風浪靜，輒乘小舟至其下，捨舟登岸，入徐公洞。非有洞穴也，但山崦深邃耳。圖經云：「是徐邈不知何時人，非魏之徐邈也。」岸多細石，往往有溫瑩如玉者，深淺紅黃之色，或細紋如人手指螺紋也。既數遊，得二百七十枚，大者如棗栗，小者如芡實，又得一古銅盆盛之，註水粲然。有一枚如虎豹首，有口鼻眼處，以為羣石之長。"
      }
    ]
  }
}