{
  "chapterNumber": 5,
  "title": "卷一 · 記遊 · 遊沙湖",
  "sourceContent": {
    "paragraphs": [
      {
        "index": 1,
        "text": "黃州東南三十里為沙湖，亦曰螺師店，予買田其閒。因往相田得疾，聞麻橋人龐安常善醫而聾，遂往求療。安常雖聾，而穎悟絶人，以紙畫字，書不數字，輒深了人意。余戲之曰：「余以手爲口，君以眼爲耳，皆一時異人也。」疾愈，與之同遊清泉寺。寺在蘄水郭門外二里許，有王逸少洗筆泉，水極甘，下臨蘭溪，溪水西流。余作歌云：「山下蘭芽短浸溪，松閒沙路淨無泥，蕭蕭暮雨子規啼。誰道人生無再少，君看流水尚能西！休將白髮唱黃鷄。」是日劇飲而歸。"
      }
    ]
  }
}