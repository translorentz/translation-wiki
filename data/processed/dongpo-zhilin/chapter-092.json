{
  "chapterNumber": 92,
  "title": "卷二 · 異事上 · 東坡昇仙",
  "sourceContent": {
    "paragraphs": [
      {
        "index": 1,
        "text": "吾昔謫黃州，曾子固居憂臨川，死焉。人有妄傳吾與子固同日化去，且云：「如李長吉時事，以上帝召他。」時先帝亦聞其語，以問蜀人蒲宗孟，且有歎息語。今謫海南，又有傳吾得道，乘小舟入海不復返者，京師皆云，兒子書來言之。今日有從廣州來者，雲太守柯述言吾在儋耳一日忽失所在，獨道服在耳，蓋上賓也。吾平生遭口語無數，蓋生時與韓退之相似，吾命在鬥間而身宮在焉。故其詩曰：「我生之辰，月宿南斗。」且曰：「無善聲以聞，無惡聲以揚。」今謗我者，或云死，或云仙，退之之言良非虛爾。"
      }
    ]
  }
}