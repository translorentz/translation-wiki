{
  "chapterNumber": 152,
  "title": "卷四 · 井河 · 筒井用水韝法",
  "sourceContent": {
    "paragraphs": [
      {
        "index": 1,
        "text": "蜀去海遠，取鹽於井。陵州井最古，淯井、富順鹽亦久矣，惟邛州蒲江縣井，乃祥符中民王鸞所開，利入至厚。自慶曆、皇祐以來，蜀始創「筒井」，用圜刃鑿如碗大，深者數十丈，以巨竹去節，牝牡相銜為井，以隔橫入淡水，則醎泉自上。又以竹之差小者出入井中為桶，無底而竅其上，懸熟皮數寸，出入水中，氣自呼吸而啟閉之，一筒致水數斗。凡筒井皆用機械，利之所在，人無不知。《後漢書》有「水韝」，此法惟蜀中鐵冶用之，大略似鹽井取水筒。太子賢不識，妄以意解，非也。"
      }
    ]
  }
}