{
  "chapterNumber": 172,
  "title": "卷四 · 人物 · 張儀欺楚商於地",
  "sourceContent": {
    "paragraphs": [
      {
        "index": 1,
        "text": "張儀欺楚王以商於之地六百里，既而曰：「臣有奉邑六里。」此與兒戲無異，天下無不疾張子之詐而笑楚王之愚也，夫六百里豈足道哉！而張又非楚之臣，為秦謀耳，何足深過？若後世之臣欺其君者，曰：「行吾言，天下舉安，四夷畢服，禮樂興而刑罰措。」其君之所欲得者，非欲六百里也，而卒無絲毫之獲，豈特無獲，所喪已不勝言矣。則其所以事君者，乃不如張儀之事楚。因讀晁錯傳，書此。"
      }
    ]
  }
}