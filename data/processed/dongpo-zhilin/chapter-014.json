{
  "chapterNumber": 14,
  "title": "卷一 · 懷古 · 廣武嘆",
  "sourceContent": {
    "paragraphs": [
      {
        "index": 1,
        "text": "昔先友史經臣彥輔謂餘：「阮籍登廣武而嘆曰：『時無英雄，使豎子成其名！』豈謂沛公豎子乎？」余曰：「非也，傷時無劉、項也，豎子指魏、晉間人耳。」其後餘聞潤州甘露寺有孔明、孫權、梁武、李德裕之遺蹟，餘感之賦詩，其略曰：「四雄皆龍虎，遺蹟儼未刓。方其盛壯時，爭奪肯少安！廢興屬造化，遷逝誰控摶？況彼妄庸子，而欲事所難。聊興廣武嘆，不得雍門彈。」則猶此意也。今日讀李太白《登古戰場》詩云：「沈湎呼豎子，狂言非至公。」迺知太白亦誤認嗣宗語，與先友之意無異也。嗣宗雖放蕩，本有意於世，以魏、晉間多故，故一放於酒，何至以沛公為豎子乎？"
      }
    ]
  }
}