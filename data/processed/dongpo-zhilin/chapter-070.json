{
  "chapterNumber": 70,
  "title": "卷二 · 佛教 · 讀壇經",
  "sourceContent": {
    "paragraphs": [
      {
        "index": 1,
        "text": "近讀六祖《壇經》，指說法、報、化三身，使人心開目明。然尚少一喻；試以眼喻：見是法身，能見是報身，所見是化身。何謂見是法身？眼之見性，非有非無，無眼之人，不免見黑，眼枯睛亡，見性不滅，故云見是法身。何謂能見是報身？見性雖存，眼根不具，則不能見，若能安養其根，不為物障，常使光明洞徹，見性乃全，故云能見是報身。何謂所見是化身？根性既全，一彈指頃，所見千萬，縱橫變化，俱是妙用，故云所見是化身。此喻既立，三身愈明。如此是否？"
      }
    ]
  }
}