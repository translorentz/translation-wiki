{
  "chapterNumber": 112,
  "title": "卷三 · 異事下 · 先夫人不許發藏",
  "sourceContent": {
    "paragraphs": [
      {
        "index": 1,
        "text": "昔吾先君夫人僦宅於眉，為紗縠行。一日，二婢子熨帛，足陷於地。視之，深數尺，有大甕覆以烏木板，先夫人急命以土塞之。甕有物如人咳聲，凡一年乃已，人以為此有宿藏物欲出也。夫人之姪之問者，聞之欲發焉。會吾遷居，之問遂僦此宅，掘丈餘，不見甕所在。其後某官於岐下，所居大柳下，雪方尺不積；雪晴，地墳起數寸。軾疑是古人藏丹藥處，欲發之。亡妻崇德君曰：「使吾先姑在，必不發也。」軾愧而止。"
      }
    ]
  }
}