{
  "chapterNumber": 124,
  "title": "卷三 · 技術 · 王元龍治大風方",
  "sourceContent": {
    "paragraphs": [
      {
        "index": 1,
        "text": "王斿元龍言：「錢子飛有治大風方，極驗，常以施人。一日夢人自云：『天使已以此病人，君違天怒，若施不已，君當得此病，藥不能愈。』子飛懼，遂不施。」僕以為天之所病，不可療耶，則藥不應服有效；藥有效者，則是天不能病。當是病之祟，畏是藥而假天以禁人耳。晉侯之病，為二豎子，李子豫赤丸，亦先見於夢，蓋有或使之者。子飛不察，為鬼所脅。若余則不然，茍病者得愈，願代受其苦。家有一方，能下腹中穢惡，在黃州試之，病良已。今後當常以施人。"
      }
    ]
  }
}