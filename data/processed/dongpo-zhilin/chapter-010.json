{
  "chapterNumber": 10,
  "title": "卷一 · 記遊 · 儋耳夜書",
  "sourceContent": {
    "paragraphs": [
      {
        "index": 1,
        "text": "己卯上元，余在儋耳，有老書生數人來過，曰：「良月佳夜，先生能一出乎？」予欣然從之。步城西，入僧舍，歷小巷，民夷雜揉，屠酤紛然，歸舍已三鼓矣。舍中掩關熟寢，已再鼾矣。放杖而笑，孰為得失？過問先生何笑，蓋自笑也。然亦笑韓退之釣魚無得，更欲遠去，不知走海者未必得大魚也。"
      }
    ]
  }
}