{
  "chapterNumber": 89,
  "title": "卷二 · 異事上 · 記道人問真",
  "sourceContent": {
    "paragraphs": [
      {
        "index": 1,
        "text": "道人徐問真，自言濰州人，嗜酒狂肆，能啖生蔥鮮魚，以指為鍼，以土為藥，治病良有驗。歐陽文忠公為青州，問真來從公游，久之乃求去。聞公致仕，復來汝南，公常館之，使伯和父兄弟為之主。公常有足疾，狀少異，醫莫能喻。問真教公汲引氣血自踵至頂，公用其言，病輒已。忽一日求去甚力，公留之，不可，曰：「我有罪，我與公卿游，我不復留。」公使人送之，果有冠鐵冠丈夫長八尺許，立道周俟之。問真出城，顧村童使持藥笥。行數里，童告之求去。問真於髻中出小瓢如棗大，再三覆之掌中，得酒滿掬者二，以飲童子，良酒也。自爾不復知其存亡，而童子徑發狂，亦莫知其所終。軾過汝陰，公具言如此。其後貶黃州，而黃岡縣令周孝孫暴得重膇疾，軾試以問真口訣授之，七日而愈。元祐六年十一月二日，與叔弼父、季默父夜坐話其事，事復有甚異者，不欲盡書，然問真要為異人也。"
      }
    ]
  }
}