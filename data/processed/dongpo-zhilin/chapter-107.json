{
  "chapterNumber": 107,
  "title": "卷三 · 異事下 · 陳昱被冥吏誤追",
  "sourceContent": {
    "paragraphs": [
      {
        "index": 1,
        "text": "今年三月，有書吏陳昱者暴死三日而甦，云：初見壁有孔，有人自孔擲一物，至地化為人，乃其亡姊也。攜其手自孔中出，曰：「冥吏追汝，使我先。」見吏在旁，昏黑如夜，極望有明處，空有橋，榜曰「會明」。人皆用泥錢，橋極高，有行橋上者。姊曰：「此生天也。」昱行橋下，然猶有在下者，或為鳥鵲所啄。姊曰：「此網捕者也。」又見一橋，曰「陽明」，人皆用紙錢。有吏坐曹十餘人，以狀及紙錢至者，吏輒刻除之，如抽貫然。已而見冥官，則陳襄述古也。問昱何故殺乳母，昱曰：「無之。」呼乳母至，血被面，抱嬰兒，熟視昱曰：「非此人也，乃門下吏陳周。」官遂放昱還，曰：「路遠，當給竹馬。」又使諸曹檢己籍，曹示之，年六十九，官左班殿直。曰：「以平生不燒香，故不甚壽。」又曰：「吾輩更此一報，即不同矣。」意謂當超也。昱還，道見追陳周往。既蘇，周果死。"
      }
    ]
  }
}