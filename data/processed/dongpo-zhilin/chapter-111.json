{
  "chapterNumber": 111,
  "title": "卷三 · 異事下 · 徐則不傳晉王廣道",
  "sourceContent": {
    "paragraphs": [
      {
        "index": 1,
        "text": "東海徐則隱居天臺，絕粒養性。太極真人徐君降之曰：「汝年出八十，當為王者師，然後得道。」晉王廣聞其名，往召之。則謂門人曰：「吾年八十來召我，徐君之言信矣。」遂詣揚州。王請受道法，辭以時日不利。後數日而死，支體如生，道路皆見其徒步歸，云：「得放還山。」至舊居，取經書分遺弟子，乃去。既而喪至。予以謂徐生高世之人，義不為煬帝所汙，故辭不肯傳其道而死。徐君之言，蓋聊以避禍，豈所謂危行言遜者耶？不然，煬帝之行，鬼所唾也，而太極真人肯置之齒牙哉！"
      }
    ]
  }
}