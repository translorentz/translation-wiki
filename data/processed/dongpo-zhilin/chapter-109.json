{
  "chapterNumber": 109,
  "title": "卷三 · 異事下 · 豬母佛",
  "sourceContent": {
    "paragraphs": [
      {
        "index": 1,
        "text": "眉州青神縣道側有一小佛屋，俗謂之「豬母佛」，云百年前有牝豬伏於此，化為泉，有二鯉魚在泉中，云：「蓋豬龍也。」蜀人謂牝豬為母，而立佛堂其上，故以名之。泉出石上，深不及二尺，大旱不竭，而二鯉莫有見者。余一日偶見之，以告妻兄王願，願深疑，意余之誕也。余亦不平其見疑，因與願禱於泉上曰：「余若不誕者，魚當復見。」已而二鯉復出，願大驚，再拜謝罪而去。此地應為靈異。青神文及者，以父病求醫，夜過其側，有髽而負琴者邀至室，及辭以父病，不可留，而其人苦留之，欲曉乃遣去。行未數里，見道傍有劫賊所殺人，赫然未冷也，否則及亦未免耳。泉在石佛鎮南五里許，青神二十五里。"
      }
    ]
  }
}