{
  "chapterNumber": 63,
  "title": "卷二 · 官職 · 記盛度誥詞",
  "sourceContent": {
    "paragraphs": [
      {
        "index": 1,
        "text": "盛度，錢氏婿，而不喜惟演，蓋邪正不相入也。惟演建言二后並配，御史中丞范諷發其姦，落平章事，以節度使知隨州。時度幾七十，為知制誥，責詞云：「三星之媾，多戚里之家；百兩所迎，皆權要之子。」蓋惟演之姑嫁劉氏，而其子娶於丁謂也。人怪度老而筆力不衰，或曰：「度作此詞久矣。」元祐三年十二月二十一日講筵，上未出，立延龢殿中，時軾方論周穜擅議宗廟，蘇子容因道此。"
      }
    ]
  }
}