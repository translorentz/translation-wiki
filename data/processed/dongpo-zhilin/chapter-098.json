{
  "chapterNumber": 98,
  "title": "卷二 · 異事上 · 道士張易簡",
  "sourceContent": {
    "paragraphs": [
      {
        "index": 1,
        "text": "吾八歲入小學，以道士張易簡為師。童子幾百人，師獨稱吾與陳太初者。太初，眉山市井人子也。餘稍長，學日益，遂第進士制策，而太初乃為郡小吏。其後餘謫居黃州，有眉山道士陸惟忠自蜀來，云：「太初已屍解矣。蜀人吳師道為漢州太守，太初往客焉。正歲日，見師道求衣食錢物，且告別。持所得盡與市人貧者，反坐於戟門下，遂卒。師道使卒舁往野外焚之，卒罵曰：『何物道士，使吾正旦舁死人！』太初微笑開目曰：『不復煩汝。』步自戟門至金鴈橋下，趺坐而逝。焚之，舉城人見煙燄上眇眇焉有一陳道人也。」"
      }
    ]
  }
}