{
  "chapterNumber": 30,
  "title": "卷一 · 修養 · 記養黃中",
  "sourceContent": {
    "paragraphs": [
      {
        "index": 1,
        "text": "元符三年，歲次庚辰；正月朔，戊辰；是日辰時，則丙辰也。三辰一戊，四土會焉，而加丙與庚：丙，土母，而庚其子也。土之富，未有過於斯時也。吾當以斯時肇養黃中之氣，過此又欲以時取薤薑蜜作粥以啖。吾終日默坐，以守黃中，非謫居海外，安得此慶耶？東坡居士記。"
      }
    ]
  }
}