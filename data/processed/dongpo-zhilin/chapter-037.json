{
  "chapterNumber": 37,
  "title": "卷一 · 夢寐 · 記子由夢塔",
  "sourceContent": {
    "paragraphs": [
      {
        "index": 1,
        "text": "明日兄之生日，昨夜夢與弟同自眉入京，行利州峽，路見二僧，其一僧鬚髮皆深青，與同行。問其向去災福，答云：「向去甚好，無災。」問其京師所需，「要好硃砂五六錢。」又手擎一小卯塔，云：「中有舍利。」兄接得，卯塔自開，其中舍利燦然如花，兄與弟請吞之。僧遂分為三分，僧先吞，兄弟繼吞之，各一兩，細大不等，皆明瑩而白，亦有飛迸空中者。僧言：「本欲起塔，卻喫了！」弟云：「吾三人肩上各置一小塔便了。」兄言：「吾等三人，便是三所無縫塔。」僧笑，遂覺。覺後胸中噎噎然，微似含物。夢中甚明，故閑報為笑耳。"
      }
    ]
  }
}