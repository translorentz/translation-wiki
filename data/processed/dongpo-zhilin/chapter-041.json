{
  "chapterNumber": 41,
  "title": "卷一 · 夢寐 · 記夢",
  "sourceContent": {
    "paragraphs": [
      {
        "index": 1,
        "text": "予嘗夢客有攜詩相過者，覺而記其一詩云：「道惡賊其身，忠先愛厥親。誰知畏九折，亦自是忠臣。」文有數句若銘贊者，云：「道之所以成，不害其耕；德之所以修，不賊其牛。」"
      },
      {
        "index": 2,
        "text": "予在黃州，夢至西湖上，夢中亦知其為夢也。湖上有大殿三重，其東一殿題其額云「彌勒下生」\n。夢中云：「是僕昔年所書。」眾僧往來行道，太半相識，辨才、海月皆在，相見驚異。僕散衫策杖，謝諸人曰：「夢中來游，不及冠帶。」既覺，亡之。明日得芝上人信，乃復理前夢，因書以寄之。"
      },
      {
        "index": 3,
        "text": "宣德郎、廣陵郡王院大小學教授眉山任伯雨德公，喪其母呂夫人，六十四日號踴稍間，欲從事於佛。或勸誦《金光明經》，具言世所傳本多誤，惟咸平六年刊行者最為善本，又備載張居道再生事。德公欲訪此本而不可得，方苫臥柩前，而外甥進士師續假寐於側，忽驚覺曰：「吾夢至相國寺東門，有鬻薑者云：『有此經。』夢中問曰：『非咸平六年本乎？』曰：『然。』『有《居道傳》乎？』曰：『然。』此大非夢也！」德公大驚，即使續以夢求之，而獲睹鬻薑者之狀，則夢中所見也。德公舟行扶柩歸葬於蜀，餘方貶嶺外，遇弔德公楚、泗間，乃為之記。"
      },
      {
        "index": 4,
        "text": "昨日夢有人告我云：「如真饗佛壽，識妄喫天廚。」予甚領其意。或曰：「真即饗佛壽，不妄喫天廚？」予曰：「真即是佛，不妄即是天，何但饗而喫之乎？」其人甚可予言。"
      }
    ]
  }
}