{
  "chapterNumber": 122,
  "title": "卷三 · 技術 · 記與歐公語",
  "sourceContent": {
    "paragraphs": [
      {
        "index": 1,
        "text": "歐陽文忠公嘗言：有患疾者，醫問其得疾之由，曰：「乘船遇風，驚而得之。」醫取多年柂牙為柂工手汗所漬處，刮末雜丹砂茯神之流，飲之而愈。今本草註別藥性論云：「止汗，用麻黃根節及故竹扇為末服之。」文忠因言：「醫以意用藥多此比，初似兒戲，然或有驗，殆未易致詰也。」予因謂公：「以筆墨燒灰飲學者，當治昬惰耶？推此而廣之，則飲伯夷之盥水，可以療貪；食比干之餕餘，可以已佞；舐樊噲之盾，可以治怯；齅西子之珥，可以療惡疾矣。」公遂大笑。元祐六年閏八月十七日，舟行入潁州界，坐念二十年前見文忠公於此，偶記一時談笑之語，聊復識之。"
      }
    ]
  }
}