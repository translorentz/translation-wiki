{
  "chapterNumber": 180,
  "title": "卷四 · 人物 · 論桓範陳宮",
  "sourceContent": {
    "paragraphs": [
      {
        "index": 1,
        "text": "司馬懿討曹爽，桓範往奔之。懿謂蔣濟曰：「智囊往矣！」濟曰：「範則智矣，駑馬戀棧豆，必不能用也。」範說爽移車駕幸許昌，招外兵，爽不從。範曰：「所憂在兵食，而大司農印在吾許。」爽不能用。陳宮、呂布既擒，曹操謂宮曰：「公臺平生自謂智有餘，今日何如？」宮曰：「此子不用宮言，不然，未可知也！」僕嘗論此二人：呂布、曹爽，何人也？而為之用，尚何言知！臧武仲曰：「抑君似鼠，此之謂智。」元祐三年九月十八日書。"
      }
    ]
  }
}