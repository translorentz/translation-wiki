{
  "chapterNumber": 153,
  "title": "卷四 · 井河 · 汴河斗門",
  "sourceContent": {
    "paragraphs": [
      {
        "index": 1,
        "text": "數年前朝廷作汴河斗門以淤田，識者皆以為不可，竟為之，然卒亦無功。方樊山水盛時放斗門，則河田墳墓廬舍皆被害，及秋深水退而放，則淤不能厚，謂之「蒸餅淤」，朝廷亦厭之而罷。偶讀白居易甲乙判，有云：「得轉運使以汴河水淺不通運，請築塞兩河斗門，節度使以當管營田悉在河次，在斗門築塞，無以供軍。」乃知唐時汴河兩岸皆有營田斗門，若運水不乏，即可沃灌。古有之而不能，何也？當更問知者。"
      }
    ]
  }
}