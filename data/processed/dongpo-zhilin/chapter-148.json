{
  "chapterNumber": 148,
  "title": "卷四 · 古跡 · 記樊山",
  "sourceContent": {
    "paragraphs": [
      {
        "index": 1,
        "text": "自余所居臨臯亭下，亂流而西，泊於樊山，為樊口，或曰「燔山」，歲旱燔之，起龍致雨；或曰樊氏居之，不知孰是。其上為盧洲，孫仲謀汎江遇大風，柂師請所之，仲謀欲往盧洲，其僕谷利以刀擬柂師，使泊樊口。遂自樊口鑿山通路歸武昌，今猶謂之「吳王峴」。有洞穴，土紫色，可以磨鏡。循山而南至寒谿寺，上有曲山，山頂即位壇、九曲亭，皆孫氏遺跡。西山寺泉水白而甘，名菩薩泉，泉所出石，如人垂手也。山下有陶母廟，陶公治武昌，既病登舟，而死於樊口。尋繹故跡，使人悽然。仲謀獵於樊口，得一豹，見老母曰：「何不逮其尾？」忽然不見。今山中有聖母廟，予十五年前過之，見彼板仿彿有「得一豹」三字，今亡矣。"
      }
    ]
  }
}