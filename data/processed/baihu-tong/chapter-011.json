{
  "chapterNumber": 11,
  "title": "誅伐 — Punishment and Conquest (Zhu Fa)",
  "sourceContent": {
    "paragraphs": [
      {
        "index": 0,
        "text": "誅不避親戚何？所以尊君卑臣，強幹弱枝，明善惡善惡之義也。《春秋傳》曰：「季子煞其母兄，何善？示誅不避母兄，君臣之義。」《尚書》曰：「肆朕誕以爾東征。」誅弟也。"
      },
      {
        "index": 1,
        "text": "諸侯有三年之喪，有罪且不誅何？君子恕己，哀孝子之思慕，不忍加刑罰。《春秋傳》曰：「晉士丐帥師侵齊至谷，聞齊侯卒，乃還。」《傳》曰：「大其不伐喪也。」"
      },
      {
        "index": 2,
        "text": "諸侯之義，非天子之命，不得動眾起兵誅不義者，所以強幹弱枝，尊天子，卑諸侯。《論語》曰：「天下有道，則禮樂、征伐自天子出；天下無道，則禮樂、征伐自諸侯出。」世無聖賢方伯，諸侯有相滅者，力能救者可也。《論語》曰：「陳恆弒其君，孔子沐浴而朝，請討之。」王者侯之子篡弒其君而立，臣下得誅之者，廣討賊之義也。《春秋傳》曰：「臣弒君，臣不討賊，非臣也。」又曰：「蔡世子班弒其君，楚子誅之。」"
      },
      {
        "index": 3,
        "text": "王者受命而起，諸侯有臣弒君而立，當誅君身死，子不得繼者，以其逆，無所天也。《詩》云：「毋封靡於爾邦，惟王其崇之。」此言追誅大罪也。或盜天子土地，自立為諸侯，絕之而已。"
      },
      {
        "index": 4,
        "text": "父煞其子當誅何？以為天地之性，人為貴，人皆天所生也，托父母氣而生耳。王者以養長而教之，故父不得專也。《春秋傳》曰：「晉侯煞世子申生不出蔡。」"
      },
      {
        "index": 5,
        "text": "佞人當誅何？為其亂善行，傾覆國政。《韓詩內傳》曰：「孔子為魯司寇，先誅少正卯。」謂佞道已行，敵國政也。佞道未行，章明遠之而已。《論語》曰：「放鄭聲，遠佞人。」"
      },
      {
        "index": 6,
        "text": "子得為父報仇者，臣子於君父，其義一也。忠臣孝子所以不能已，以恩義不可奪也。故曰：父之仇不與共天下，兄弟之仇不與共國，朋友之仇不與同朝，族人之仇不共鄰。故《春秋傳》曰：「子不復仇，非子。」檀弓記。子夏問曰：「居兄弟之仇如之何？仕不與同國，銜君命，遇之不鬥。」父母以義見殺，子不復仇者，為往來不止也。《春秋》曰：「父不受誅，子復仇，可也。」"
      },
      {
        "index": 7,
        "text": "誅猶責也。誅其人，責其罪，極其過惡。《春秋》曰：「楚子虔誘蔡侯班，煞之於申。」《傳》曰：「誅君之子不立。」"
      },
      {
        "index": 8,
        "text": "討者何謂？討猶除也，欲言臣當掃除君之賊。《春秋》曰：「衛人殺州吁於濮。」《傳》曰：「其稱人何？討賊之辭也。」"
      },
      {
        "index": 9,
        "text": "伐者何謂伐擊也，欲言伐擊之也。《尚書》曰：「武王伐紂。」"
      },
      {
        "index": 10,
        "text": "征者何謂也？征猶正也，欲言其正也，輕重從辭也。誕以爾東征。誅祿甫也。又曰：「甲戌，我惟征徐戎。」"
      },
      {
        "index": 11,
        "text": "戰者何謂也？《尚書大傳》曰：「戰者，憚警之也。」《春秋讖》曰：「戰者，延改也。」"
      },
      {
        "index": 12,
        "text": "弒者試也，欲言臣子殺其君父不敢卒，候間司事，可稍稍弒之。《易》曰：「臣弒其君，子弒其父，非一朝一夕之故也。」"
      },
      {
        "index": 13,
        "text": "篡者何謂也？篡猶奪也，取也，欲言庶奪嫡，孽奪宗，引奪取其位。《春秋傳》曰：「其言入何？篡詞也。」"
      },
      {
        "index": 14,
        "text": "襲者何謂也？行不假途，掩人不備也。《春秋傳》曰：「其謂之秦何？夷狄之也。曷為夷狄之？秦伯將襲鄭。」入國掩人不備，行不假途，人銜枚，馬韁勒，晝伏夜行，為襲也。諸侯家國，入人家，宜告主人，所以尊敬、防並兼也。《春秋傳》曰：「桓公假途於陳而伐楚。」《禮》曰：「使次介先假途，用束帛。」即如是，諸侯賣王者道，禮無往不反，非謂所賣者也。將入人國，先使大夫執幣假道，主人亦遣大夫迎於郊，為賓主，設禮而待之，是其相尊敬也。防並兼奈何？諸侯之行，必有師旅，恐掩人不備，士卒斂取恆遲，先假途則預備之矣。"
      }
    ]
  }
}