{
  "chapterNumber": 16,
  "title": "卷十六",
  "sourceContent": {
    "paragraphs": [
      {
        "index": 1,
        "text": "因樹屋書影"
      },
      {
        "index": 2,
        "text": "──周亮工（減齋）"
      },
      {
        "index": 3,
        "text": "德州程正夫言：順治癸巳正月十八日，夜風厲甚。恩縣祁村陂中水，卓立成山，廣四丈，高二丈許。峰巒秀拔，溪壑回環，一磴委蛇相通。觀者遠近裹糧至，日千餘人，禱祠焉。遍考諸書，古無此異，不知何祥也？餘按正德中，文安縣水忽僵立，是日天大寒，忽凍為冰柱，高五丈，圍亦如之，中空而旁有穴。數日後，流賊過文安，民避入冰穴，賴以全活者甚眾。正如此類。"
      },
      {
        "index": 4,
        "text": "小品中載有薦藝士於顯貴者。其人固平易，顯貴雖禮之，然未嘗問其所長。瀕行，其人曰：「辱公愛，有小技，願獻於公。」乃索素紙，為圍棋盤，信手界畫，無毫髮謬。顯貴驚歎。正統間，周伯器年九十，修《杭州志》，燈下書蠅頭字，界畫烏闌，不折紙為範，毫髮不爽。章友直伯益，以篆名，官翰林待詔。同人聞其名，心未之服，咸求願見筆法。伯益命粘紙各數張，作二圖，其一紙縱橫各作十九畫，成一棋局；其一作十圓圈，成一射帖。其筆之粗細、間架、疏密，無毫髮之失。諸人歎服，再拜而去。古今絕技，亦有相同者如此。"
      },
      {
        "index": 5,
        "text": "張山來曰：皖城石天外曾為餘言；有某大僚，薦一人於某有司，數日未獻一技。忽一日，辭去，主人餞之。此人曰：「某有薄技，願獻於公。望公悉召幕中客共觀之，可乎？」主人始驚愕，隨邀眾賓客至。詢客何技。客曰：「吾善吃煙。」眾大笑，因詢「能吃幾何？」曰：「多多益善！」於是置煙一斤，客吸之盡，初無所吐，眾已奇之矣。又問：「仍可益乎？」曰：「可」又益以煙若干。客又吸之盡。「請眾客觀吾技！」徐徐自口中噴前所吸煙，或為山水樓閣，或為人物，或為花木禽獸，如蜃樓海市，莫可名狀。眾客咸以為得未曾有，勸主人厚贈之。由此觀之，誠未可輕量天下士也。"
      },
      {
        "index": 6,
        "text": "荊南居客麻城忠淳間，有一鸚鵡，見長老壽普來，忽鳴曰：「望慈悲！」長老曰：「小畜，誰教爾能言？」鸚鵡自後不復聲。麻縱之，徑赴僧側，啾啁致謝。僧曰：「宜高飛，免再墮。」又求指示，僧令誦佛經。八年，僧至桃源，一小兒來謝曰：「吾麻氏鸚鵡也，荷方便，今在蕭家作男子矣。」驗之，脅下尚有翅毛。"
      },
      {
        "index": 7,
        "text": "有宦閩者，攜雙鸚鵡歸江右，兩禽晨夕相依如昆季。宦者以一贈陳子右詩。韓子人穀亦得其一。陳、韓固親串，過從無間，鸚鵡時互相問哥哥好。未幾，陳子齋中有異物搏鸚鵡死。陳子痛之甚，既除地以瘞之。又語人穀，賦詩吊之。詩成，人穀特告其家羽。輒騰躑架上曰：「哥哥死！哥哥死！」傷惋不勝，遂不食，越日亦蛻去。二子廣乞名詞，為之志述。江右、三吳諸詞人皆有作，因彙為一集，顏曰《羽聲合刻》。鄧子左之為之序，序亦淒惻肆動。物固多情如此！"
      },
      {
        "index": 8,
        "text": "又吾梁山貨店市肆，養鸚鵡甚慧。東關口市肆，有「料哥」亦能言。兩店攜二鳥相較。鸚鵡歌一詩，「料哥」隨和，音清越不相下。「料哥」再挑與言，不答一字。人問其故，曰：「彼音劣我而黠勝我，開口便為所竊矣。」臬司有愛子病篤，購以娛之。賈人籠之以獻，鸚鵡悲愁不食，自歌曰：「我本山貨店中鳥，不識台司衙內尊。最是傷心懷舊主，難將巧語博新恩。」留之五日，苦口求歸，乃返之山貨店，垂頸氣盡。萬曆年間事也。"
      },
      {
        "index": 9,
        "text": "張山來曰：向聞有人供一高僧，其庭中鸚鵡，於無人時，向僧曰：「西來意，你教我個出籠計。」僧應之云：「出籠計，除非是兩腳筆直，雙眼緊閉！」少頃，鸚鵡足直目閉而死。主人悼惋，命解絛瘞之。解後，鸚鵡忽飛去。向僧謝曰：「西來意，多謝你個出籠計！」附記於此。"
      },
      {
        "index": 10,
        "text": "劍俠見於古傳紀中甚夥，近不但無其人，且未聞其事。唯聞宋轅文尊公幼清孝廉，素好奇術，曾遇異人於淮上。席間談劍術，其人曰：「世人膽怯，見鬼神輒驚悸欲死。魂魄尚不能定，安望授鬼神術？」宋曰：「特未見耳，烏足畏？」其人忽指坐後曰：「如此人，公那不畏？」回首顧之，座後輒有神，靛麵赤髭，猙獰怪異，如世所塑靈官像。宋驚懼仆地。其人曰：「得雲不畏耶？」又予姻陳州宋鏡予光祿尊人圃田公，諱一韓。神廟時在兵垣，劾李寧遠，疏至一二十上。寧遠百計解之，卒不從。一夕，公獨臥書室中。晨起，見室內几案盤盂，巾舄衣帶，下至虎子之屬，無不中分為二，痕無偏缺，有若生成。而戶扃如故，夜中亦無少聲息。公知寧遠所為，即移疾歸。光祿時侍養京邸，蓋親見之。乃知世不乏異術，特未之逢耳。蜀許寂好劍術，有二僧語之曰：「此俠也，願公無學。神仙清淨，事異於此。諸俠皆鬼，為陰物，婦人僧尼皆學之。」此言近理，世之好異者當知之。"
      },
      {
        "index": 11,
        "text": "張山來曰：若我遇其人，當即懇靛麵赤髭者為我泄憤矣，尚何所畏耶？"
      },
      {
        "index": 12,
        "text": "張瑤星語予：辛未秋，予覲先大夫於東牟。遇道人馬繡頭者，亦異人也。道人修髯偉幹，黃髮覆頂。舒之可長丈許，不櫛不沐，而略無垢穢。自言生於正統甲子，至是約百八十餘歲矣。行素女術，所至淫嫗鴇甘，多從之遊。時孫公元化開府於登，聞而惡之。呼至，將加責焉。道人曰：「公秉鉞一方，選士如林，乃不能容一野人耶？」公厲聲曰：「予選士以備用耳。若擁腫何所用？」道人曰：「萬有一備指使，可乎？」時方大旱，公曰：「若能致雨乎？」曰：「易易耳！」問所須，曰：「須桌數百張，結壇於郊。公等竭誠，唯我命是從。稍齟齬者，不效矣。」公曰：「姑試之。不效，乃公不爾恕也！」命治壇如其式。淩晨，率僚吏往。道人至，則索燒酒一斗，並犬一器。啖之盡，乃登壇。命公等長跪壇下。晨方溽暑，萬里無纖雲。道人東向而噓，則有片雲從其噓處起。復東向而呼，則微風應之。少焉，濃雲四布，雷電交作，雨下如注。道人高臥壇上，鼾聲與雷聲響答互應。地上水可二尺，諸公長跪泥淖中不敢動。曆三時許，道人乃寤。曰：「雨足乎？」眾歡呼曰：「足矣！」道人揮手一喝，而雨止雲散，烈日如故。孫公踉蹌起，扶掖而下。以所乘八座乘之，而騎從以歸。歸即送入先大夫署中。"
      },
      {
        "index": 13,
        "text": "先大夫故好士，署中客約廿餘人。每夕必列席共飲，飲必招道人與俱。道人言笑不倦，而多不食。或勸之食，則命取大罌，盡投諸肴核其中，以水沃之，一舉而盡。復勸之食，則命取他席上肴核投罌中，盡之如初。乃至盡庖廚中數十人之饌，悉投悉盡。或戲曰：「能復食乎？」曰：「可！」則取席上諸柈盂碗盎之類，十五累之。舉而大嚼，如嚼冰雪，齒聲楚楚可聽也。先大夫治兵廟島，拉與俱，宿署樓上。樓濱海，時嚴冬，海上無日不雪，雪即數尺。人爭塞向膋戶，以避寒威。而道人夜必敞北窗，以首枕窗而臥。早起，雪覆身上如堆絮。道人拂袖而起，額上汗猶津津然。或投身海中，盤薄遊泳，如弄潮兒。及登岸，遍身熱氣如蒸，而衣不少濡濕也。"
      },
      {
        "index": 14,
        "text": "既而往遊東江，東江帥為劉興治。道人至，則聚諸淫嫗，如在登時。興治聞之怒，呼而責之，將繩以法。道人曰：「公屍居餘氣，乃相嚇耶？何能殺我，人將殺公耳！」興治益怒。道人指其左右曰：「此皆殺公者也！俟城石轉身，則其時矣。」興治命責之，鞭撲交下，道人鼾睡自若。興治無如何也。道人出，語其徒曰： 「辱我甚，不可居矣。」乃往海中浴。浴竟，見有一木，大數圍，知是土人物，從求得之。自持斧，略加刳鑿，才可容足。輒坐其中，亂流浮海而去，不知所終。其後，興治以貪殘失士心。改築島城，城石盡轉，而興治為其下所刺。"
      },
      {
        "index": 15,
        "text": "方道人之在署中也，每酒後，輒撫膺痛哭。先大夫叩其故，則指予曰：「郎君有仙才，而年不永。使從我遊，不死可致也。」先大夫曰：「年幾何？」曰： 「盡明歲之正月。」次年壬申，春王四日，道人方與島中諸將士轟飲次，忽西向而慟曰：「可惜張公，今日死矣！」蓋登州城陷之日也。乃知向日酒後之言，蓋托諷耳。"
      },
      {
        "index": 16,
        "text": "予嘗謂道人嘯命風雷如反掌，預識休咎如列眉，傲慢公卿如觀變場，絕寒暑饑飽如化人，而獨不避穢行，與淫嫗遊，且比及頑童，曰「中有真陰，可采補也」。此大悖謬！豈世上自有此一種，如《楞嚴》所稱「十種仙」，或唐人所稱「通天狐」屬耶？抑天上群仙，亦如人間顯宦，不盡皆立品行、紉蓀荃者耶？吾又安得叩九閽而問之？"
      },
      {
        "index": 17,
        "text": "曲周陳公令桐，言其邑富翁子婦自父家還，明日，偕臥不復起。家人呼之不應，抉戶而入，煙撲鼻如硫黃。就床視之，衾半焦，火爍之，有孔，二體俱焚，唯一足在。火之焚人，理殊不可解。王虛舟曰：「焚砂石為龍火，焚金鐵為佛火。焚人之火，是為欲火。佛言淫習交接，發於相磨，研磨不休，如是故有大猛火光，於中發動。意其研磨之極，欲火熾煽，煽而忽焰，遂以自焚。其不焚床笫廬舍者，火生於欲，異於常火，亦如龍火止焚砂石，佛火止焚金鐵耳〔陳公諱於階〕。」"
      },
      {
        "index": 18,
        "text": "張山來曰：舊小說中，已有吞繡鞋、焚祅廟事矣。"
      },
      {
        "index": 19,
        "text": "某道人坐功久，忽然火發，焚其須及帷。主人救之始熄。可見火無邪正，皆足為害也。此道人餘曾見之。"
      },
      {
        "index": 20,
        "text": "亳州孫骨碌者，人像其形，故以「骨碌」稱。生時有首有身，身上具肩，無臂手；身下具尻，無腿足：如截瓜然。其父無子，以其男體，姑育之。長而家益富，坐臥啟處，飲食男女，一切需人為用。見賓客，皆人抱以出。立則豎而倚之門屏間，失倚則仆地。衣具袖為觀美，領不糸叩纈，則前後轉徙無定在。裙、襪、履，生平未嘗設。生三子，長公登進士，次幼為諸生，今且貤封矣。此等世雖生不育，育亦貧且賤，而孫君獨富貴，造化固不可測歟！"
      },
      {
        "index": 21,
        "text": "張山來曰：此君之父，因無子而育之，可也。但不識何等女子居然肯嫁之乎？"
      },
      {
        "index": 22,
        "text": "海鹽有優者金鳳，少以色幸於嚴東樓。東樓晝非金不食，夜非金不寢也。嚴敗，金亦衰老，食貧里中。比有所謂《鳴鳳記》，金復塗粉墨，身扮東樓矣。近阮懷寧自為劇，命家優演之。懷寧死，優兒散於他室。李優者，但有客命為懷寧所撰諸劇，輒辭不能，復約其同輩勿復演。詢其故，曰：「阿翁姓字，不觸起，尚免不得人說。每一演其撰劇，座客笑罵百端，使人懊惱竟日，不如辭以不能為善也。」此優勝金優遠矣！不知懷寧地下何以見此優？"
      },
      {
        "index": 23,
        "text": "閩人李春明者，為人長厚。聞有談為曖昧事，輒塞耳走。人以「李塞耳」呼之。一日耳內奇癢，召工取之，內黃金二分，易銀一錢四分，市穀一斛。內有大珠二顆，最圓美，市諸富室，得六百金。其年穀甚賤。夜就寢，夢有人提其耳曰：「邦有道穀。」寤而省曰：「神意得無使我積穀乎？」乃出金市穀，入三千石。次年，穀價騰貴，發糶得四千餘金。家日起，至十數萬，人以為厚德之報。大抵談人閨閫，原非盛德事。使其事誠有之，與我何與？無而言之，則為誣善矣！斯事有無不必論，後生固當以為法矣。"
      },
      {
        "index": 24,
        "text": "汀州黎愧曾為餘言：廣州民有以善射聲名者，常挾毒矢入山中。值雷雨卒至，驚避入野祠。雷隨入褵幰，繞身者三匝，然終不為害。民跪而祈曰：「民誠罪，遽擊何所逃？奈何格格悸人耶？」雷聲漸引去。已復至，復出，如是者再。若將導之前者，終不害民。民忽悟曰：「神將用我矣，遂不霆。」逐雷聲行，抵山下。見雷方吐火施鞭，奮擊巨樹。一朱衣女子，突從樹中出。雷遽遠樹數舍。紅衣下，雷復至。紅衣出，則雷又遠去。格鬥久之，終不成擊。民乃引毒矢伺紅衣出，貫之，霹靂大作，遽拔其樹。民歸，入其室，家人競言雷方入屋，震人幾死，幸家無恙，唯釜翻，露朱書數字於底，不可識。有黃冠通雷文者，雲是「助神威力，延壽一紀」八字也。山中人言，樹平時無他異，亦終不知女子為何妖。按唐小說中，亦有神追朱衣女子，自樹中出，久之漸上，有數點緋雨飛下，雲是帝命誅飛天夜叉。此女得非其類耶？"
      },
      {
        "index": 25,
        "text": "張山來曰：減齋先生與先君子為莫逆交。予少時獲睹《書影》。甲寅之變，書皆不存。今燕客先生來揚佐郡，餘復懇得是書，不啻與父執相對也。"
      },
      {
        "index": 26,
        "text": "記桃核念珠"
      },
      {
        "index": 27,
        "text": "──高士奇（澹人）"
      },
      {
        "index": 28,
        "text": "得念珠一百八枚，以山桃核為之，圓如小櫻桃。一枚之中，刻羅漢三四尊，或五六尊。立者、坐者、課經者、荷杖者、入定於龕中者、蔭樹趺坐而說法者、環坐指畫論議者、袒跣曲拳和南面前趨而後侍者，合計之，為數五百。蒲團、竹笠、茶奩、荷葉、瓶缽、經卷畢具。又有雲龍、風虎、獅象、鳥獸、狻猊、猿猱錯雜其間。初視之，不甚了了。明窗淨幾，息心諦觀，所刻羅漢，僅如一粟，梵相奇古。或衣文織綺繡，或衣袈裟水田絺褐。而神情風致，各蕭散於松柏岩石。可謂藝之至矣！"
      },
      {
        "index": 29,
        "text": "向見崔銑郎中有《王氏筆管記》云：唐德州刺史王倚家，有筆一管，稍粗於常用，中刻《從軍行》一鋪，人馬毛發，亭台遠水，無不精絕。每事復刻《從軍行》詩二句，如「庭前琪樹已堪攀，塞外征人殊未還」之語。又《輟耕錄》載：宋高宗朝，巧匠詹成雕刻精妙。所造鳥籠四面花版，皆於竹片上刻成宮室人物、山水花木禽鳥，其細若縷，而且玲瓏活動。求之二百餘年，無復此一人。今餘所見念珠，雕鏤之巧，若更勝於二物也。惜其姓名不可得而知。"
      },
      {
        "index": 30,
        "text": "長洲周汝瑚言：「吳中人業此者，研思殫精，積八九年。及其成，僅能易半歲之粟。八口之家，不可以飽。故習茲藝者亦漸少矣。」噫！世之拙者，如荷擔負鋤，輿人禦夫之流，蠢然無知，唯以其力日役於人。既足養其父母妻子，復有餘錢，夜聚徒侶，飲酒呼盧以為笑樂。今子所雲巧者，盡其心神目力，曆寒暑歲月，猶未免於饑餒，是其巧為甚拙，而拙者似反勝於巧也！因以珊瑚木為飾，而囊諸古錦，更書答汝瑚之語，以戒後之恃其巧者。"
      },
      {
        "index": 31,
        "text": "張山來曰：末段議論，足醒巧人之夢。特恐此論一出，巧物不復可得見矣，奈何！"
      },
      {
        "index": 32,
        "text": "核工記"
      },
      {
        "index": 33,
        "text": "──宋起鳳（紫庭）"
      },
      {
        "index": 34,
        "text": "季弟獲桃墜一枚，五分許，橫廣四分。全核向背皆山，山坳插一城雉，曆曆可數。城顛具層樓，樓門洞敞。中有人，類司更卒，執桴鼓，若寒凍不勝者。枕山麓一寺，老鬆隱蔽三章。鬆下鑿雙戶，可開合。戶內一僧，側耳傾聽。戶虛掩如應門，洞開如延納狀，左右度之，無不宜。鬆外東來一衲，負卷帙踉蹌行，若為佛事夜歸者。對林一小陀，似聞足音仆仆前。核側出浮屠七級，距灘半黍。近灘維一舟，蓬窗短舷間。有客憑幾假寐，形若漸寤然。舟尾一小童，擁爐噓火，蓋供客茗飲也。艤舟處，當寺陰，高阜鍾閣踞焉。叩鍾者貌爽爽自得，睡足徐興乃爾。山頂月晦半規，雜疏星數點。下則波紋漲起，作潮來候。取詩「姑蘇城外寒山寺，夜半鍾聲到客船」之句。"
      },
      {
        "index": 35,
        "text": "計人凡七：僧四，客一，童一，卒一。宮室器具凡九：城一，樓一，招提一，浮屠一，閣一，爐灶一，鍾鼓各一。景凡七：山水林木灘石四，星月燈火三。而人事如傳更、報曉、候門、夜歸、隱几、煎茶，統為六。各殊致殊意，且並其愁苦、寒懼、疑思諸態，俱一一肖之。"
      },
      {
        "index": 36,
        "text": "語云：「納須彌於芥子」，殆謂是與？然聞之：「尺綃繡經而唐微，水戲薦酒而隋替。」器之淫也，吾滋懼矣！先王著《考工》，蓋早辨之焉。"
      },
      {
        "index": 37,
        "text": "張山來曰：宋人以象為楮葉，雜之真葉中，不能辨審。若是，則曷不摘真楮葉玩之乎？今之鬼工桃核，精巧絕倫，人皆以其核也而寶之，庶不虛負此巧耳！"
      },
      {
        "index": 38,
        "text": "張南村先生傳"
      },
      {
        "index": 39,
        "text": "──先著（遷甫）"
      },
      {
        "index": 40,
        "text": "張南村，名惣，字僧持。父興公先生琪，以名宿教授里中，多達材弟子。南村幼為詩，出語每不猶人。父友紀竺遠一見其詩，稱之曰「氣清」，再則曰「骨清」，曰「神清」，已而目屬之曰：「子必將以詩名江左矣！」入應天學，用才名交遊賢俊。治古文辭，專力於詩。"
      },
      {
        "index": 41,
        "text": "家世奉佛，南村胎性不納葷血。初猶食蟹。年八歲，父將攜之見博山禪師。前一夕，南村方持蟹，父見之，警曰：「兒將見博師，可食此乎？」南村聞言，即置不食。自是蟹胥悉斷除。杖人在天界，南村親近最久。東南古錐宿德，禮謁殆遍。以故生平多方外交。齏盂粥缽，宛然頭陀。蹤跡恒在僧寺中，或經年累月不返。少學《易》於中丞集生餘公。餘公戍武林，從之武林。西泠其所熟遊，故吳越往來尤數。而苕霅間故人，聞其至，每爭延之。"
      },
      {
        "index": 42,
        "text": "癖好山水，不憚險遠，必往遊。其遊有章程要領：或獨遊，或攜一童子，塗遇樵人禪客，即為伴侶，窮幽造深，飲泉摘果，即忘饑渴。於五嶽則陟嵩岱，猶以不能遍曆衡華為恨。若武夷、匡廬、九子、黃山、天台、雁蕩諸山，所至削木褷為記，采樹葉題詩，以為常。"
      },
      {
        "index": 43,
        "text": "南村為人，坦夷近情，不為矯激之言，不為崖異之行。取受從心，否塞任運，尤不以禮數恩義責望人。與人處，尤能寡怨忘隙。乍見或輕忽之，稍久必親而敬焉。有屋數椽，不蔽風雨，家人恒至乏食。垢衣敝襆，遊士大夫間，舉止迂野可愛。形體短小，雖老，精神可敵壯夫。遇良宴會，能通夜不眠，嘯詠達旦。不擇地而處，不擇食而食，不擇榻而寢。投足之所，即甚湫隘囂雜，他人掃除未竟，視南村已展卷矣。口腹之奉，不過鹽豉菽乳。就枕即熟睡，無輾轉不寐之時。蓋胸無機事，不以美惡攖心，能致然耳。"
      },
      {
        "index": 44,
        "text": "嘗遠遊，遇胠篋者再，中途幾不能成歸。人或怪其無恨色。曰：「失者償之，義也。又何問焉？」除夕自外返，去其家不遠，止宿逆旅主人。次日日晡，始緩步而歸，其性情安雅如此。"
      },
      {
        "index": 45,
        "text": "群居未嘗與人爭，至論詩輒相持不下。宋詩行，雖貴卿巨子前，亦厲詞折之。其論詩，不逞才，不使事，不雜叫號，不涉怨誹，其宗旨也。自以襄陽、摩詰為師。於古歌行換韻大篇，暨古體千數百言，鋪陳開合，局力宏富者，乃不謂善。自少至老，主此論不變。雖所見未盡然，亦可謂篤於自守者矣。南村稱詩五十年，遠近之人，亦以詩歸之。生鄉名人王穆如、顧與治之後，與同時諸人並立，可指數。終竟如紀叟之言。"
      },
      {
        "index": 46,
        "text": "歲甲戌，年七十有六，夏得脾疾，治之尋愈。至冬復作，遂不起。子二：元子筠，正子淳。元子亦受詩，可不墜其聲。予自僦居郭南，望衡密邇，相得甚歡。酒闌燈燼，每有知己之言，欲以身後為托；今不可作矣。世復安得和易素心、風雅不倦如斯人者乎？"
      },
      {
        "index": 47,
        "text": "讚曰：策杖而去，裹糧而遊；遇少倦而且休，至佳處而輒留。把酒而歌，執卷而吟，悠悠乎王、孟之音，有形神而無古今。不忤於世，不剜於天，可獨可群，亦儒亦禪。束身止一棺，而遺文乃有千數百篇，稱之為詩人，奚愧焉？"
      },
      {
        "index": 48,
        "text": "張山來曰：予慕南村久，一旦遷甫為介，得以把臂入林。今讀此，不勝人琴之感！"
      },
      {
        "index": 49,
        "text": "劉酒傳"
      },
      {
        "index": 50,
        "text": "──周亮工（減齋）"
      },
      {
        "index": 51,
        "text": "劉酒，汴人，無名字，自呼曰「酒」，人稱曰劉酒雲。畫人物，有清勁之致；酒後運筆，尤覺神來。人以為張平山後一人，酒不屑也。凡作畫，皆書一 「酒」字款，其似行書者，次似篆籀者，其得意筆也。嘗為上洛郡王作畫。王善之，曰：「張平山後一人！」酒意嗔，急索畫曰：「尚未款。」乃卷入旁室，縱筆書百十大「酒」字於上下左右。王怒甚，裂其幅，驅之出。酒固怡然。酒於醉睡之外，唯解畫，他一無所知。坡公云：「予奉使西邸，見書此數句，愛而錄之。云：人間有漏仙，兀兀三杯醉。世上無眼禪，昏昏一枕睡。雖然沒交涉，其奈略相似。相似尚如此，何況真個是。」酒索予顏於草堂，予書曰「略似庵」，以坡公所錄前四句，去「醉」、「睡」字為聯。酒得之，欣然意足也。"
      },
      {
        "index": 52,
        "text": "酒與予交最久，無妻子，每謂予曰：「死以累君。」一日方持杯大飲，忽然脫去，開口而笑，杯猶在手。餘感其宿昔之言，為買棺殮之。"
      },
      {
        "index": 53,
        "text": "張山來曰：劉酒自畫之外，無非酒者，其名酒，其款酒，其死亦酒，吾知其所畫必醉仙也。"
      },
      {
        "index": 54,
        "text": "記古鐵條"
      },
      {
        "index": 55,
        "text": "──詹鍾玉（去矜）"
      },
      {
        "index": 56,
        "text": "京師窮市上，有古鐵條。垂三尺許，闊二寸有奇。形若革帶之半，中虛而外繡澀，兩面鼓釘隱起，不甚可辨。持此欲易錢數十文，人皆不顧去。積年餘，有高麗使客三四人，旁睨良久，問：「此鐵價幾何？」鬻鐵者謬云：「錢五百。」使客立解五百文授之。其人疑不決，即詭對曰：「此固吾鄰人物，俟吾詢主者。」頃之，使客復來。鬻者曰：「向幾誤，主者言非五金不可！」使客即割五金，無難色。其人又為大言曰：「公等誤矣，吾曹市語，舉大數以為言，五金蓋五十金雲。」 使客曰：「吾誠不惜五十金，但不得更悔。」鬻鐵者私念：一廢鐵夾條，增價五十金，借令失此售主，並乞數十文錢亦不可得。因曰：「吾以此博公多金，保無後言。公幸告我，此為何名？」使客請「先定要約，而後告。」"
      },
      {
        "index": 57,
        "text": "於時觀者漸眾，使客乃舉五十金畀鬻鐵者，而以若帶者付其徒乘馬疾馳去。度其去遠，始告眾曰：「此名定水帶，昔神禹治水時，得此帶九，以定九區，平水土。此乃九之一，若攜歸吾國，價累钜萬，豈止五十金而已哉？」又問得此何所用？使客曰：「吾國航海，每苦海水咸不可飲。一投水帶其中，雖鹹鹵立化甘泉，可無病汲。是以足珍耳。」市有好事隨至高麗館，請試驗之。遂命汲苦水數石，雜鹽攪之，投以水帶，水帶沸作魚眼數十。少頃掬水飲之，甘冽乃勝山泉。遂各歎服而去。"
      },
      {
        "index": 58,
        "text": "鬻鐵者言，闖陷京師時，得自老中貴。蓋先朝大內物也。嗟嗟！自經變故以來，凡天府奇珍異寶，流散人間，泯泯無聞者，何可勝數？獨是帶為高麗使所賞識，頓增身價百倍，不脛而走海外。物之顯晦，固自有時哉！"
      },
      {
        "index": 59,
        "text": "張山來曰：既是神禹時物，不識高麗使人何以知之？殆不可解。"
      },
      {
        "index": 60,
        "text": "唐仲言傳"
      },
      {
        "index": 61,
        "text": "──周亮工（減齋）"
      },
      {
        "index": 62,
        "text": "唐仲言，名汝詢，華亭人，世業儒。仲言生五歲而瞽。未瞽即能識字，讀《孝經》成誦。及瞽，但默坐，聽諸兄撝嗶而暗識之，積久遂淹貫。婚冠既畢，益令昆弟輩取六經子史，以及稗官野乘，皆以耳授。顛末原委，默自詮次，純<素頁>瑜瑕，剖別精核。蓋從章句之粗，以冥搜微妙，心畫心通，罔有遺墮矣。於是遂善屬文，尤工於詩。海內人士，踵門造謁。仲言每一晉接，曆久不忘，與之商榷今古，繼以篇什。千言百首，成之俄頃。而音吐鏗然，使聽者忘疲。子侄門徒輩，從旁抄錄，一字亥豕，輒自覺察，不可欺也。"
      },
      {
        "index": 63,
        "text": "貌甚寢而心極靈，常解唐詩，其所掇拾古文以為箋注者，自習見以及秘異，溯流從源，搜羅略盡。然必先經後史，不少紊淆。雖詩賦之屬，所援引亦從年代次序之。如某字某句，秦、漢並用，則必博采秦人，不以漢先。詳贍致精，有若此也。所著有《偏蓬集》《姑篾集》及《唐詩解》，共若干卷，行於世。錢虞山云： 「唐較杜詩，時有新義。如解『溝壑疏放』句，雲出於向秀賦『嵇誌遠而疏，呂心放而曠』，亦前人所未及也。」"
      },
      {
        "index": 64,
        "text": "張山來曰：古之瞽者，如師曠之徒，類多神解。或以為嗇於目故專於心，想亦理當然耳。"
      },
      {
        "index": 65,
        "text": "予向旅寓京師，居停主人雙眸炯炯。同寓兩人，其一為瞽者，其一眇一目，因號獨眼龍。苟詢以京師中昨日有何事，今日有何事，瞽者無不知，獨眼龍知十之六七，居停主人僅識十之四五而已。附記於此，以供談柄。"
      },
      {
        "index": 66,
        "text": "李公起傳"
      },
      {
        "index": 67,
        "text": "──周亮工（減齋）"
      },
      {
        "index": 68,
        "text": "李公起，名峻，鄞縣人。父子靜，官侍御，出按遼陽，卒於任。公起墮地而聾。雖聾，岐嶷孝弟。發及額，侍御公訃至。號慟無晝夜，咽枯而嘶。凡五日，水漿不入口，乃更啞。免喪，始盡取先世藏書縱讀之，手自校讎。雖淩寒溽暑，弗倦也。既聾而問難辯證之路永絕。凡有疑義，俱於經史中嘿自剖析，無所罔殆。性好客，郵筒走天下，四方學士大夫亦樂趨之。賓主以案，相通以筆。有問奇者，則載紙往。粗及農桑，微如佛老，迨國家所有旂常典故、戶口邊疆，叩之必應，咸盡精核。或既書與客，又自尋繹，幽奇畢呈，而終無遺佚，轉更遐暢矣。"
      },
      {
        "index": 69,
        "text": "晚年尤好種植，奇花異卉，常滿階庭。舍旁有斐園、竹波軒、青羅閣諸勝，咸與客遊處。性既寧澹，好學之外，嗜欲益清，反覺口耳為煩也。行世有《盟鷗集》《郢雪編》《永譽錄》《硯史》，凡若干卷。"
      },
      {
        "index": 70,
        "text": "張山來曰：以一人而兼聾啞二病，乃能淹博貫穿如此，那得不令人敬服？"
      },
      {
        "index": 71,
        "text": "使此君與唐仲言相遇，則兩無所見其奇矣。"
      },
      {
        "index": 72,
        "text": "書鄭仰田事"
      },
      {
        "index": 73,
        "text": "──錢謙益（牧齋）"
      },
      {
        "index": 74,
        "text": "鄭仰田者，泉之惠安人，忘其名。少椎魯，不解治生，其父母賤惡之。逃之嶺南，為寺僧種菜。寺僧飯僧及作務人，仰田面黧黑，補衣百結，居下坐，自顧踧踖無所容。有老僧長眉皓發，目光如水，呼仰田使上，指寺僧曰：「汝等皆不及也！」寺僧怒，噪而逐仰田。旬日無所歸，號哭於野外。老僧迎謂曰：「吾遲子久矣！」偕入深山中，授以《拆字歌訣》。月餘，遂能識字。因授以青囊袖中、壬遁、射覆諸家之術，無所不通曉。其行於世，以觀梅拆字為端，久而與之遊，能知人心曲隱微，及人事世運之伏匿，亦不言其所以然也。"
      },
      {
        "index": 75,
        "text": "天啟初，將卜相。南樂指「全」字為占。仰田曰：「全字從人從王，四畫，當相四人。」問其姓名。曰：「全字省三畫為土，當有姓帶土者；省四畫為丁，當有姓丁者；省兩畫縱橫為木，當有名屬木者；以所省之文全歸之，當有名全者！」南樂曰：「木非林尚書乎？」曰：「獨木不成林，名者，非姓也。」已而拜莆田、貴池、元城、涿州四相，一如其言。晉江李丱與奄黨吳淳夫有郗，指「吞」字以問。仰田曰：「彼勢能吞汝，非小敵也。從天從口，非其人吳姓乎？」「然則何如？」曰：「吳以口為頭，彼頭已落地矣，汝何憂？」逾年而吳伏法。魏奄召仰田問數。仰田蓬頭突鬢，踉蹌而往，長揖就坐。奄指「囚」字以問，群奄列侍，皆愕眙失色。仰田徐應曰：「囚字國中一人也！」奄大喜。出謂人曰：「囚則誠囚也，吾詭詞以逃死耳。」之白門。奄勢益熾，俞少卿密扣之。仰田晝臥屋梁下，梁上有斷綆下垂。仰田指之曰：「如此矣」！未幾，奄果自縊。其射決奇中，不可悉數，宋謝石不足道也。"
      },
      {
        "index": 76,
        "text": "丙子冬，前知餘有急征之難，自閩來視餘。自清江浦徒步入長安，為餘刺探獄緩急。餘抵德州，復自長安徒步來報。年八十二矣，行及奔馬，兩壯士尾之不能及。至鄭州，風霾大作，脫鞋襪係之兩臂，赤腳走百里，上程氏東壁樓。日未下舂，神色閑暇，鼻息呴呴然。談笑大噱，至夜分而後寢。臨行謂餘：「七月彼當去位，公之獄解矣。然必明年而後出，吾當以殘臘過虞山，為太夫人庀窀穸之事，公毋憂也。」餘歸，數往招之。己卯春，將袱被訪餘。忽謂家人曰：「明日有群僧扣門乞食，具數人餐以待，吾亦相隨往矣。」質明，沐浴更衣，若有所須。群僧至，飲畢，入室端坐，奄然而逝。"
      },
      {
        "index": 77,
        "text": "仰田遇人，無賢愚貴賤，一揖之外，箕踞嘯傲，終日不知有人。人遺之錢帛即受，否亦不計。每見人深中多傲岸自好者，輒微言刺其隱。人亦不敢怨，懼其盡也。余嘗謂仰田：「公非術士，古之異人也。」仰田笑曰：「吾行天下大矣，莫知我為異人。然則公亦異人也。」又嘗語曰：「吾重繭狂走，為公急難。侯嬴有言： 『七十老翁，何所求哉？』士為知己者死，縱令斫吾頭去，頸上隻一穴耳。」臨終，謂其子曰：「三年後，往告虞山：更數年，尋我於虎丘寺之東。」仰田信人也，其言當不妄，書其語以俟之。"
      },
      {
        "index": 78,
        "text": "張山來曰：仰田以異人自負，唯牧齋知之，彼即有知己之感。然則異人亦好名乎？"
      },
      {
        "index": 79,
        "text": "記吳六奇將軍事"
      },
      {
        "index": 80,
        "text": "──鈕琇（玉樵）"
      },
      {
        "index": 81,
        "text": "海寧查孝廉培繼，字伊璜，才華豐豔，而風情瀟灑，常謂「滿眼悠悠，不堪酬對，海內奇傑，非從塵埃中物色，未可得也。」家居歲暮，命酒獨酌。頃之，愁雲四合，雪大如掌。因緩步至門，冀有乘興佳客，相與賞玩。見一丐者，避雪廡下，強直而立。孝廉熟視良久，心竊異之。因呼之入，坐而問曰：「我聞街市間，有手不曳杖，口若銜枚，敝衣枵腹，而無肌寒之色，人皆稱為『鐵丐』者，是汝耶？」曰：「是也。」問：「能飲乎？」曰：「能。」因令侍童，以壺中餘酒，傾甌與飲。丐者舉甌立盡。孝廉大喜，復熾炭發醅，與之約曰：「汝以甌飲，我以卮酬，竭此醅乃止。」丐盡三十餘甌，無醉容。而孝廉頹臥胡床矣。侍童扶掖入內，丐逡巡出，仍宿廡下。達旦雪霽，孝廉酒醒，謂其家人曰：「我昨與鐵丐對飲甚歡，觀其衣極襤褸，何以禦此嚴寒？亟以我絮袍與之！」丐披袍而去，亦不求見致謝。"
      },
      {
        "index": 82,
        "text": "明年，孝廉寄寓杭之長明寺。暮春之初，偕侶攜觴，薄遊湖上。忽遇前丐於放鶴亭側，露肘跣足，昂首獨行。復挈之歸寺，詢以舊袍何在？曰：「時當春杪，安用此為？已質錢付酒家矣！」孝廉奇其言，因問：「曾讀書識字否？」丐曰：「不讀書識字，不至為丐也。」孝廉悚然心動，薰沐而衣履之。徐諗其姓氏裏居。丐曰：「仆係出延陵，心儀曲逆，家居粵海，名曰六奇。隻以早失父兄，性好博奕，遂致落拓江湖，流轉至此。因念叩門乞食，昔賢不免；仆何人斯，敢以為汙？不謂獲遘明公，賞於風塵之外，加以推解之恩。仆雖非淮陰少年，然一飯之惠，其敢忘乎？」孝廉亟起捉其臂曰：「吳生固海內奇傑也！我以酒友目吳生，失吳生矣！」 仍命寺僧沽梨花春一石，相與日夕痛飲。盤桓累月，贈以衣屨之資，遣歸粵東。"
      },
      {
        "index": 83,
        "text": "六奇世居潮州，為吳觀察道夫之後。略涉詩書，耽遊盧雉，失業蕩產，寄身郵卒。故於關河孔道，險阻形勝，無不諳熟。維時天下初定，王師由浙入廣，舳艫相銜，旗旌鉦鼓，喧耀數百里不絕。凡所過都邑，人民避匿村穀間，路無行者，六奇獨貿貿然來。邏兵執送麾下，因請見主帥，備陳：「粵中形勢，傳檄可定。奇有義結兄弟三十人，素號雄武。隻以四海無主，擁眾據土，弄兵潢池。方今九五當陽，天旅南下，正蒸庶徯蘇之會，豪傑效用之秋。苟假奇以遊劄三十道，先往馳諭，散給群豪，近者迎降，遠者響應，不逾月而破竹之形成矣。」如其言行之，粵地悉平。由是六奇運箸之謀，所投必合；扛鼎之勇，無堅不破。征閩討蜀，屢立奇功。數年之間，位至通省水陸提督。"
      },
      {
        "index": 84,
        "text": "當六奇流落不偶時，自分以汙賤終。一遇查孝廉，解袍衡門，贈金蕭寺，且有海內奇傑之譽，遂心喜自負。獲以奮跡行伍，進秩元戎，嘗言「天下有一人知己，無若查孝廉者」。康熙初，開府循州，即遣牙將持三千金存其家，另奉書幣，邀致孝廉來粵，供帳舟輿，俱極腆備。將度梅嶺，吳公子已迎候道左，執禮甚恭。樓船蕭鼓，由胥江順流而南，凡轄下文武僚屬，無不願見查先生，爭先饋贈，篋綺囊珠，不可勝紀。去州城二十里，吳躬自出迎，八騶前馳，千兵後擁，導從儀衛，上擬侯王。既迎孝廉至府，則蒲伏泥首，自稱：「昔年賤丐，非遇先生，何有今日？幸先生辱臨，糜丐之身，未足酬德！」居一載，軍事旁午，凡得查先生一言，無不立應。義取之資，幾至巨萬。其歸也，復以三千金贈行，曰：「非敢雲報，聊以誌淮陰少年之感耳。」"
      },
      {
        "index": 85,
        "text": "先是，苕中有富人莊廷鉞者，購得朱相國《史概》，博求三吳名士，增益修飾，刊行於世。前列參閱姓氏十餘人，以孝廉夙負重名，亦借列焉。未幾，私史禍發，凡有事於是書者，論置極典。吳力為孝廉奏辯得免。孝廉嗣後益放情詩酒，盡出其囊中裝，買美鬟十二，教之歌舞。每於良宵開宴，垂簾張燈，珠聲花貌，豔徹簾外，觀者醉心。孝廉夫人亦妙解音律，親為家伎拍板，正其曲誤。以此查氏女樂，遂為浙中名部。"
      },
      {
        "index": 86,
        "text": "昔孝廉之在幕府也，園林極勝，中有「英石峰」一座，高可二丈許。嵌空玲瓏，若出鬼製。孝廉極所心賞，題曰：「縐雲」。閱旬往視，忽失此石。則已命載巨艦，送至孝廉家矣。涉江逾嶺，費亦千緡。今孝廉既沒，青蛾老去，林荒石涸，而「英石峰」巍然尚存。"
      },
      {
        "index": 87,
        "text": "張山來曰：聞吳將軍乞食時，好以荻葦於地上判某日及草行字，英雄失意而誌不餒如此。至其不忘查君之德，足可謂跫然足音矣！"
      }
    ]
  }
}