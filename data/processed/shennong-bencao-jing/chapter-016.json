{
  "chapterNumber": 16,
  "title": "木部下品 (Trees — Lower Grade)",
  "sourceContent": {
    "paragraphs": [
      {
        "index": 0,
        "text": "松蘿味苦平。主治瞋怒邪氣，止虛汗出，風頭，女子陰寒腫痛。一名女蘿。生山谷。"
      },
      {
        "index": 1,
        "text": "五加味辛溫。主治心腹疝氣，腹痛，益氣，療躄。小兒立能行，疽瘡陰蝕。一名豺漆。"
      },
      {
        "index": 2,
        "text": "豬苓味甘平。主治痎瘧，解毒，蠱毒、蠱註，不祥，利水道。久服輕身耐老。一名叚（犬旁）*豬矢。生山谷。"
      },
      {
        "index": 3,
        "text": "白棘味辛寒。主治心腹痛，癰腫潰膿止痛。一名棘鍼。生川谷。"
      },
      {
        "index": 4,
        "text": "衛矛味苦寒無毒。主治女子崩中下血，腹滿汗出，除邪，殺鬼毒蠱註。一名鬼箭。"
      },
      {
        "index": 5,
        "text": "黃環味苦有毒。主治蠱毒鬼註鬼魅，邪氣在藏中，除咳逆寒熱。一名陵泉，一名大就。生山谷。"
      },
      {
        "index": 6,
        "text": "石南草味辛平。主養腎氣，內傷陰衰，利筋骨皮毛。實，殺蠱毒，破積聚，逐風痹。一名鬼目。生山谷。"
      },
      {
        "index": 7,
        "text": "巴豆味辛溫有毒。主治傷寒溫瘧寒熱，破癥瘕結聚堅積，留飲痰癖，大腹水脹，蕩滌五臟六腑，開通閉塞，利水穀道，去惡肉，除鬼毒蠱註邪物，殺蟲魚。一名巴椒。生川谷。"
      },
      {
        "index": 8,
        "text": "蜀椒味辛溫。主治邪氣咳逆，溫中，逐骨節皮膚死肌，寒濕痹痛，下氣。久服之頭不白，輕身增年。生川谷。"
      },
      {
        "index": 9,
        "text": "莽草味辛溫。主治風頭，癰腫乳癰，疝瘕，除結氣，疥瘙疽瘡。殺蟲魚。生山谷。"
      },
      {
        "index": 10,
        "text": "郁核味酸平。主治大腹水腫，面目四肢浮腫，利小便水道。根，主治齒斷腫、齲齒，堅齒。鼠李，主治寒熱瘰癧瘡。一名爵李。生川谷。"
      },
      {
        "index": 11,
        "text": "欒華味苦寒。主治目痛淚出傷眥，消目腫。生川谷。"
      },
      {
        "index": 12,
        "text": "蔓椒味苦溫。主治風寒濕痹，歷節痛，除四肢厥氣，膝痛。一名豕椒。生川谷。"
      },
      {
        "index": 13,
        "text": "雷丸味苦寒。主殺三蟲，逐毒氣，胃中熱，利丈夫，不利女子。作摩膏，除小兒百病。生山谷。"
      },
      {
        "index": 14,
        "text": "溲疏味辛寒。主治身皮膚中熱，除邪氣，止遺溺，可作浴湯。生川谷。"
      },
      {
        "index": 15,
        "text": "藥食根味辛溫。主治邪氣，諸痹疼酸，續絕傷，補骨髓。一名連木。（即貝母之根）生山谷。"
      },
      {
        "index": 16,
        "text": "皂莢味辛鹹溫。主治風痹死肌，邪氣，風頭淚出。利九竅，殺精物。生川谷。"
      },
      {
        "index": 17,
        "text": "練實味苦寒。主治溫疾傷寒大熱煩狂，殺三蟲，疥瘍，利小便水道。（即楝實）生山谷。"
      },
      {
        "index": 18,
        "text": "柳華味苦寒。主治風水，黃疸，面熱黑。葉，主治馬疥痂瘡。實，主治潰癰，逐膿血。一名柳絮。生瑯邪川澤。"
      },
      {
        "index": 19,
        "text": "桐葉味苦寒。主治惡蝕瘡著陰。皮，主五痔，殺三蟲。華，傅豬瘡，飼豬肥大三倍。生山谷。"
      },
      {
        "index": 20,
        "text": "梓白皮味苦寒。主治熱，去三蟲。華葉，搗傅豬瘡，飼豬肥大三倍。生山谷。"
      },
      {
        "index": 21,
        "text": "淮木味苦平無毒。主治久咳上氣，傷中虛羸，女子陰蝕，漏下赤白臥。一名百歲城中木。生平澤。"
      }
    ]
  }
}