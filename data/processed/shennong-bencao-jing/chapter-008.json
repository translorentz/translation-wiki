{
  "chapterNumber": 8,
  "title": "玉石部中品 (Jade and Stone — Middle Grade)",
  "sourceContent": {
    "paragraphs": [
      {
        "index": 0,
        "text": "石膽味酸小寒。主明目目痛，金創諸癇痙，女子陰蝕痛，石淋寒熱，崩中下血，諸邪毒氣，令人有子。煉餌服之不老，久服增壽神仙。能化鐵為銅、成金銀。一名畢石，生山谷。"
      },
      {
        "index": 1,
        "text": "石鐘乳味甘溫。主治咳逆上氣，明目益精，安五臟，通百節，利九竅，下乳汁。生山谷。"
      },
      {
        "index": 2,
        "text": "雌黃味辛平。主治惡瘡頭禿痂疥，殺毒蟲蝨，身癢，邪氣，諸毒。煉之久服，輕身、增年、不老。生山谷。"
      },
      {
        "index": 3,
        "text": "殷孽味辛溫。主治爛傷瘀血，泄利寒熱，鼠瘺，癥瘕結氣。一名姜石。生山谷。"
      },
      {
        "index": 4,
        "text": "孔公孽味辛溫。主治傷食不化，邪結氣，惡瘡疽瘺痔，利九竅，下乳汁。生山谷。"
      },
      {
        "index": 5,
        "text": "石流黃味酸溫有毒。主治婦人陰蝕，疽痔惡血，堅筋骨，除頭禿，能化金銀銅鐵奇物。生山谷中。"
      },
      {
        "index": 6,
        "text": "陽起石味酸無毒。主治崩中漏下，破子藏中血，癥瘕結氣，寒熱腹痛，無子，陰痿不起，補不足。一名白石。生奇山山谷。"
      },
      {
        "index": 7,
        "text": "凝水石味辛寒。主治身熱，腹中積聚邪氣，皮中如火燒，煩滿。水飲之。久服不饑。一名白水石。生山谷。"
      },
      {
        "index": 8,
        "text": "慈石味辛寒。主治周痹風濕，支節中痛，不可持物，洗洗酸痛，除大熱煩滿及耳聾。一名玄石。生山谷。"
      },
      {
        "index": 9,
        "text": "理石味辛寒。主治身熱，利胃解煩，益精明目，破積聚，去三蟲。一名立制石。生山谷。"
      },
      {
        "index": 10,
        "text": "長石味辛寒。主治身熱，四肢寒厥，利小便，通血脈，明目去翳，眇，去三蟲，殺蠱毒。久服不饑。一名方石。生山谷。"
      },
      {
        "index": 11,
        "text": "膚青味辛。主治蠱毒，毒蛇，菜肉諸毒，惡創。一名推青。生山谷。"
      },
      {
        "index": 12,
        "text": "鐵落味辛平。主治風熱惡創，瘍疽創痂疥，氣在皮膚中。　鐵，主堅肌耐痛。　鐵精主明目化銅。生平澤。"
      }
    ]
  }
}