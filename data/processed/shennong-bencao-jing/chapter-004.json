{
  "chapterNumber": 4,
  "title": "木部上品 (Trees — Upper Grade)",
  "sourceContent": {
    "paragraphs": [
      {
        "index": 0,
        "text": "茯苓味甘平。主治胸脅逆氣，憂恚驚恐，心下結痛，寒熱煩滿咳逆，口焦舌乾，利小便。久服安魂養神，不饑延年。一名伏兔。生山谷。"
      },
      {
        "index": 1,
        "text": "松脂味苦溫。主治癰疽惡瘡，頭瘍白禿，疥瘙風氣，安五臟，除熱。久服輕身延年。一名松膏，一名松肪。生山谷。"
      },
      {
        "index": 2,
        "text": "柏實味甘平。主治驚悸，安五臟，益氣，除風濕痹。久服令人潤澤美色，耳目聰明，不饑不老，輕身延年。生山谷。"
      },
      {
        "index": 3,
        "text": "箘桂味辛溫。主治百病，養精神，和顏色，為諸藥先娉通使。久服輕身不老，面生光華，媚好常如童子。生交趾山谷。"
      },
      {
        "index": 4,
        "text": "牡桂味辛溫。主治上氣咳逆、結氣，喉痹吐吸，利關節，補中益氣。久服通神，輕身不老。生山谷。"
      },
      {
        "index": 5,
        "text": "杜仲味辛平。主治腰膝痛，補中，益精氣，堅筋骨，強誌，除陰下癢濕，小便余瀝。久服輕身耐老。一名思仙。生山谷。"
      },
      {
        "index": 6,
        "text": "蔓荊實味苦微寒。主治筋骨間寒熱，濕痹拘攣，明目堅齒，利九竅，去白蟲。久服輕身耐老。小荊實亦等。"
      },
      {
        "index": 7,
        "text": "女貞實味苦平。主補中安五臟，養精神，除百疾。久服肥健、輕身、不老。生川谷。"
      },
      {
        "index": 8,
        "text": "桑上寄生味苦平。主治腰痛，小兒背強，癰腫，安胎，充肌膚，堅齒髮，長須眉。其實，明目、輕身、通神。一名寄屑，一名寓木，一名宛童。生山谷。"
      },
      {
        "index": 9,
        "text": "蘇核味甘平無毒。主治心腹邪結氣，明目，目赤痛傷淚出。久服輕身、益氣、不饑。生川谷。"
      },
      {
        "index": 10,
        "text": "蘗木味苦寒。主治五臟腸胃中結氣熱，黃疸，腸痔，止泄利，女子漏下赤白，陰陽蝕瘡。根，一名檀桓。生山谷。"
      },
      {
        "index": 11,
        "text": "辛夷味辛溫。主治五臟身體寒熱，風頭腦痛，面皯。久服下氣，輕身明目，增年能老。一名辛引，一名侯桃，一名房木。生川谷。"
      },
      {
        "index": 12,
        "text": "榆皮味甘平。主治大小便不通，利水道，除邪氣。久服輕身不饑。其實尤良。一名零榆。生山谷。"
      },
      {
        "index": 13,
        "text": "酸棗味酸平。主治心腹寒熱邪結氣，四肢酸疼，濕痹。久服安五臟，輕身延年。生川澤。"
      },
      {
        "index": 14,
        "text": "槐子味苦寒。主治五內邪氣熱，止涎唾，補絕傷，五痔火瘡，婦人乳瘕，子藏急痛。生平澤。"
      },
      {
        "index": 15,
        "text": "枸杞味苦寒。主治五內邪氣，熱中消渴，周痹。久服堅筋骨，輕身耐老。一名杞根，一名地骨，一名枸忌，一名地輔。生平澤。"
      },
      {
        "index": 16,
        "text": "橘柚味辛溫。主治胸中瘕熱逆氣，利水穀。久服去口臭，下氣通神。一名橘皮。生南山川谷。"
      }
    ]
  }
}