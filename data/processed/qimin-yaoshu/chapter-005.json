{
  "chapterNumber": 5,
  "title": "卷第二",
  "sourceContent": {
    "paragraphs": [
      {
        "index": 1,
        "text": "凡黍、穄田，新開荒爲上，大豆底爲次，穀底爲下。"
      },
      {
        "index": 2,
        "text": "地必欲熟。"
      },
      {
        "index": 3,
        "text": "一畝，用子四升。"
      },
      {
        "index": 4,
        "text": "三月上旬種者爲上時，四月上旬爲中時，五月上旬爲下時。夏種黍、穄，與稙穀同時；非夏者，大率以椹赤爲候。燥濕候黃塲。種訖不曳撻。常記十月、十一月、十二月凍樹日種之，萬不失一。"
      },
      {
        "index": 5,
        "text": "苗生壠平，卽宜杷勞。鋤三遍乃止。鋒而不耩。"
      },
      {
        "index": 6,
        "text": "刈穄欲早，刈黍欲晚。皆卽濕踐。穄，踐訖卽蒸而裛之。黍，宜曬之令燥。"
      },
      {
        "index": 7,
        "text": "凡黍，黏者收薄。穄，味美者，亦收薄，難舂。"
      },
      {
        "index": 8,
        "text": "《雜陰陽書》曰：「黍『生』於榆。六十日秀，秀後四十日成。黍『生』於巳，『壯』於酉，『長』於戌，『老』於亥，『死』於丑，惡於丙、午，忌於丑、寅、卯。穄，忌於未、寅。」"
      },
      {
        "index": 9,
        "text": "《孝經援神契》云：「黑墳宜黍、麥。」"
      },
      {
        "index": 10,
        "text": "《尚書考靈曜》云：「夏，火星昏中，可以種黍、菽。」"
      },
      {
        "index": 11,
        "text": "《氾勝之書》曰：「黍者暑也，種者必待暑。先夏至二十日，此時有雨，彊土可種黍。一畝，三升。"
      },
      {
        "index": 12,
        "text": "「黍心未生，雨灌其心，心傷無實。"
      },
      {
        "index": 13,
        "text": "「黍心初生，畏天露。令兩人對持長索，搜去其露，日出乃止。\n「凡種黍，覆土鋤治，皆如禾法，欲疏於禾。」"
      },
      {
        "index": 14,
        "text": "崔氏曰：「四月蠶入簇，時雨降，可種黍、禾，謂之上時。"
      },
      {
        "index": 15,
        "text": "「夏至先後各二日，可種黍。"
      },
      {
        "index": 16,
        "text": "「蟲食李者黍貴也。」"
      },
      {
        "index": 17,
        "text": "粱、秫並欲薄地而稀，一畝用子三升半。"
      },
      {
        "index": 18,
        "text": "種與稙穀同時。"
      },
      {
        "index": 19,
        "text": "燥濕之宜，杷勞之法，一同穀苗。"
      },
      {
        "index": 20,
        "text": "收刈欲晚。"
      },
      {
        "index": 21,
        "text": "春大豆，次稙穀之後。二月中旬爲上時，三月上旬爲中時，四月上旬爲下時。歲宜晚者，五、六月亦得；然稍晚稍加種子。"
      },
      {
        "index": 22,
        "text": "地不求熟。"
      },
      {
        "index": 23,
        "text": "收刈欲晚。"
      },
      {
        "index": 24,
        "text": "必須耬下。鋒、耩各一。鋤不過再。"
      },
      {
        "index": 25,
        "text": "葉落盡，然後刈。刈訖則速耕。"
      },
      {
        "index": 26,
        "text": "種茭者，用麥底。一畝用子三升。先漫散訖，犂細淺㽟而勞之。若澤多者，先深耕訖，逆垡擲豆，然後勞之。九月中，候近地葉有黃落者，速刈之。"
      },
      {
        "index": 27,
        "text": "《雜陰陽書》曰：「大豆『生』於槐。九十日秀，秀後七十日熟。豆『生』於申，『壯』於子，『長』於壬，『老』於丑，『死』於寅，惡於甲、乙，忌於卯、午、丙、丁。」"
      },
      {
        "index": 28,
        "text": "《孝經援神契》曰：「赤土宜菽也。」"
      },
      {
        "index": 29,
        "text": "《氾勝之書》曰：「大豆保歲易爲，宜古之所以備凶年也。謹計家口數，種大豆，率人五畝，此田之本也。"
      },
      {
        "index": 30,
        "text": "「三月榆莢時，有雨，高田可種大豆。土和無塊，畝五升；土不和，則益之。種大豆，夏至後二十日，尚可種。戴甲而生，不用深耕。"
      },
      {
        "index": 31,
        "text": "「大豆須均而稀。"
      },
      {
        "index": 32,
        "text": "「豆花憎見日，見日則黃爛而根焦也。"
      },
      {
        "index": 33,
        "text": "「穫豆之法，莢黑而莖蒼，輒收無疑；其實將落，反失之。故曰：『豆熟於場。』於場穫豆，卽青莢在上，黑莢在下。」"
      },
      {
        "index": 34,
        "text": "氾勝之區種大豆法：「坎方深各六寸，相去二尺，一畝得千二百八十坎。其坎成，取美糞一升，合坎中土攪和，以內坎中。臨種沃之，坎三升水。坎內豆三粒；覆上土，勿厚，以掌抑之，令種與土相親。一畝用種二升，用糞十二石八斗。"
      },
      {
        "index": 35,
        "text": "「豆生五六葉，鋤之。旱者溉之，坎三升水。"
      },
      {
        "index": 36,
        "text": "「丁夫一人，可治五畝。至秋收，一畝中十六石。"
      },
      {
        "index": 37,
        "text": "「種之上，土纔令蔽豆耳。」"
      },
      {
        "index": 38,
        "text": "崔寔曰：「正月可種豍豆。二月可種大豆。」又曰：「三月，昏，參夕，杏花盛，桑椹赤，可種大豆，謂之上時。四月，時雨降，可種大、小豆。美田欲稀，薄田欲稠。」"
      },
      {
        "index": 39,
        "text": "小豆，大率用麥底。然恐小晚，有地者，常須兼留去歲穀下以擬之。"
      },
      {
        "index": 40,
        "text": "夏至後十日種者爲上時，初伏斷手爲中時，中伏斷手爲下時，中伏以後則晚矣。"
      },
      {
        "index": 41,
        "text": "熟耕、耬下以爲良。澤多者，耬耩，漫擲而勞之，如種麻法。漫擲、犂㽟，次之。𥡦種爲下。"
      },
      {
        "index": 42,
        "text": "鋒而不耩，鋤不過再。"
      },
      {
        "index": 43,
        "text": "葉落盡，則刈之。豆角三青兩黃，拔而倒竪籠叢之，生者均熟，不畏嚴霜，從本至末，全無秕減，乃勝刈者。"
      },
      {
        "index": 44,
        "text": "牛力若少，得待春耕；亦得𥡦種。"
      },
      {
        "index": 45,
        "text": "凡大、小豆，生既布葉，皆得用鐵齒𨫒楱縱橫杷而勞之。"
      },
      {
        "index": 46,
        "text": "《雜陰陽書》曰：「小豆『生』於李。六十日秀，秀後六十日成。成後，忌與大豆同。」"
      },
      {
        "index": 47,
        "text": "《氾勝之書》曰：「小豆不保歲，難得。"
      },
      {
        "index": 48,
        "text": "「椹黑時，注雨種，畝五升。"
      },
      {
        "index": 49,
        "text": "「豆生布葉，鋤之。生五六葉，又鋤之。"
      },
      {
        "index": 50,
        "text": "「大豆、小豆，不可盡治也。古所以不盡治者，豆生布葉，豆有膏，盡治之則傷膏，傷則不成。而民盡治，故其收耗折也。故曰，豆不可盡治。"
      },
      {
        "index": 51,
        "text": "「養美田，畝可十石；以薄田，尚可畝收五石。」"
      },
      {
        "index": 52,
        "text": "《龍魚河圖》曰：「歲暮夕，四更中，取二七豆子，二七麻子，家人頭髮少許，合麻、豆著井中，咒勑井，使其家竟年不遭傷寒，辟五方疫鬼。」"
      },
      {
        "index": 53,
        "text": "《雜五行書》曰：「常以正月旦——亦用月半——以麻子二七顆，赤小豆七枚，置井中，辟疫病，甚神驗。」又曰：「正月七日，七月七日，男吞赤小豆七顆，女吞十四枚，竟年無病；令疫病不相染。」"
      },
      {
        "index": 54,
        "text": "凡種麻，用白麻子。"
      },
      {
        "index": 55,
        "text": "麻欲得良田，不用故墟。"
      },
      {
        "index": 56,
        "text": "耕不厭熟。田欲歲易。"
      },
      {
        "index": 57,
        "text": "良田一畝，用子三升；薄田二升。"
      },
      {
        "index": 58,
        "text": "夏至前十日爲上時，至日爲中時，至後十日爲下時。"
      },
      {
        "index": 59,
        "text": "澤多者，先漬麻子令芽生，待地白背，耬耩，漫擲子，空曳勞。澤少者，暫浸卽出，不得待芽生，耬頭中下之。"
      },
      {
        "index": 60,
        "text": "麻生數日中，常驅雀。布葉而鋤。"
      },
      {
        "index": 61,
        "text": "勃如灰便收。𢆞欲小，𥠵欲薄，一宿輒翻之。"
      },
      {
        "index": 62,
        "text": "穫欲淨。漚欲清水，生熟合宜。"
      },
      {
        "index": 63,
        "text": "《衞詩》曰：「蓺麻如之何？衡從其畝。」"
      },
      {
        "index": 64,
        "text": "《氾勝之書》曰：「種枲太早，則剛堅、厚皮、多節；晚則皮不堅。寧失於早，不失於晚。穫麻之法，穗勃勃如灰，拔之。夏至後二十日漚枲，枲和如絲。」"
      },
      {
        "index": 65,
        "text": "崔寔曰：「夏至先後各五日，可種牡麻。」"
      },
      {
        "index": 66,
        "text": "止取實者，種斑黑麻子。"
      },
      {
        "index": 67,
        "text": "耕須再遍。一畝用子三升。種法與麻同。"
      },
      {
        "index": 68,
        "text": "三月種者爲上時，四月爲中時，五月初爲下時。"
      },
      {
        "index": 69,
        "text": "大率二尺留一根。鋤常令淨。既放勃，拔去雄。"
      },
      {
        "index": 70,
        "text": "凡五穀地畔近道者，多爲六畜所犯，宜種胡麻、麻子以遮之。慎勿於大豆地中雜種麻子。六月間，可於麻子地間散蕪菁子而鋤之，擬收其根。"
      },
      {
        "index": 71,
        "text": "《雜陰陽書》曰：「麻『生』於楊或荊。七十日花，後六十日熟。種忌四季——辰、未、戌、丑——戊、己。」"
      },
      {
        "index": 72,
        "text": "《氾勝之書》曰：「種麻，豫調和田。二月下旬，三月上旬，傍雨種之。麻生布葉，鋤之。率九尺一樹。樹高一尺，以蠶矢糞之，樹三升。無蠶矢，以溷中熟糞糞之亦善，樹一升。天旱，以流水澆之，樹五升。無流水，曝井水，殺其寒氣以澆之。雨澤時適，勿澆。澆不欲數。養麻如此，美田則畝五十石，及百石，薄田尚三十石。穫麻之法，霜下實成，速斫之；其樹大者，以鋸鋸之。」"
      },
      {
        "index": 73,
        "text": "崔寔曰：「二、三月，可種苴麻。」"
      },
      {
        "index": 74,
        "text": "大、小麥，皆須五月、六月暵地。"
      },
      {
        "index": 75,
        "text": "種大、小麥，先㽟，逐犂䅖種者佳。其山田及剛强之地，則耬下之。凡耬種者，非直土淺易生，然於鋒、鋤亦便。"
      },
      {
        "index": 76,
        "text": "穬麥，非良地則不須種。八月中戊社前種者爲上時，下戊前爲中時，八月末九月初爲下時。"
      },
      {
        "index": 77,
        "text": "小麥宜下田。八月上戊社前爲上時，中戊前爲中時，下戊前爲下時。"
      },
      {
        "index": 78,
        "text": "正月、二月，勞而鋤之。三月、四月，鋒而更鋤。"
      },
      {
        "index": 79,
        "text": "令立秋前治訖。蒿、艾簞盛之，良。多種久居供食者，宜作劁麥：倒刈，薄布，順風放火；火既著，卽以掃帚撲滅，仍打之。"
      },
      {
        "index": 80,
        "text": "《禮記‧月令》曰：「仲秋之月，……乃勸人種麥，無或失時；其有失時，行罪無疑。」"
      },
      {
        "index": 81,
        "text": "《孟子》曰：「今夫麰麥，播種而耰之，其地同，樹之時又同；浡然而生，至於日至之時，皆熟矣。雖有不同，則地有肥、磽，雨露之所養，人事之不齊。」"
      },
      {
        "index": 82,
        "text": "《雜陰陽書》曰：「大麥『生』於杏。二百日秀，秀後五十日成。麥『生』於亥，『壯』於卯，『長』於辰，『老』於巳，『死』於午，惡於戊，忌於子、丑。小麥『生』於桃。二百一十日秀，秀後六十日成。忌與大麥同。蟲食杏者麥貴。」"
      },
      {
        "index": 83,
        "text": "種瞿麥法：以伏爲時。畝收十石。渾蒸，曝乾，舂去皮，米全不碎。炊作飧，甚滑。細磨，下絹簁，作餅，亦滑美。然爲性多穢，一種此物，數年不絶；耘鋤之功，更益劬勞。"
      },
      {
        "index": 84,
        "text": "《尚書大傳》曰：「秋，昏，虛星中，可以種麥。」"
      },
      {
        "index": 85,
        "text": "《說文》曰：「麥，芒穀。秋種厚埋，故謂之『麥』。麥，金王而生，火王而死。」"
      },
      {
        "index": 86,
        "text": "《氾勝之書》曰：「凡田有六道，麥爲首種。種麥得時，無不善。夏至後七十日，可種宿麥。早種則蟲而有節，晚種則穗小而少實。"
      },
      {
        "index": 87,
        "text": "「當種麥，若天旱無雨澤，則薄漬麥種以酢漿并蠶矢；夜半漬，向晨速投之，令與白露俱下。酢漿令麥耐旱，蠶矢令麥忍寒。"
      },
      {
        "index": 88,
        "text": "「麥生黃色，傷於太稠。稠者鋤而稀之。"
      },
      {
        "index": 89,
        "text": "「秋鋤以棘柴耬之，以壅麥根。故諺曰：『子欲富，黃金覆。』『黃金覆』者，謂秋鋤麥、曳柴壅麥根也。至春凍解，棘柴曳之，突絶其乾葉。須麥生，復鋤之。到榆莢時，注雨止，候土白背復鋤。如此則收必倍。"
      },
      {
        "index": 90,
        "text": "「冬雨雪止，以物輒藺麥上，掩其雪，勿令從風飛去。後雪，復如此。則麥耐旱、多實。"
      },
      {
        "index": 91,
        "text": "「春凍解，耕和土，種旋麥。麥生根茂盛，莽鋤如宿麥。」"
      },
      {
        "index": 92,
        "text": "氾勝之區種麥：「區大小如上農夫區。禾收，區種。凡種一畝，用子二升。覆土厚二寸，以足踐之，令種土相親。麥生根成，鋤區間秋草。緣以棘柴律土壅麥根。秋旱，則以桑落時澆之。秋雨澤適，勿澆之。春凍解，棘柴律之，突絶去其枯葉。區間草生，鋤之。大男、大女治十畝。至五月收，區一畝，得百石以上，十畝得千石以上。"
      },
      {
        "index": 93,
        "text": "「小麥忌戌，大麥忌子，『除』日不中種。」"
      },
      {
        "index": 94,
        "text": "崔寔曰：「凡種大、小麥，得白露節，可種薄田；秋分，種中田；後十日，種美田。唯穬，早晚無常。正月，可種春麥、豍豆，盡二月止。」"
      },
      {
        "index": 95,
        "text": "青稞麥。右每十畝，用種八斗。與大麥同時熟。好收四十石；石八九斗麵。堪作飯及餅飥，甚美。磨，總盡無麩。"
      },
      {
        "index": 96,
        "text": "稻，無所緣，唯歲易爲良。選地欲近上流。"
      },
      {
        "index": 97,
        "text": "三月種者爲上時，四月上旬爲中時，中旬爲下時。"
      },
      {
        "index": 98,
        "text": "先放水，十日後，曳陸軸十遍。地既熟，淨淘種子；漬經三宿，漉出；內草篅中裛之。復經三宿，芽生，長二分。一畝三升擲。三日之中，令人驅鳥。"
      },
      {
        "index": 99,
        "text": "稻苗長七八寸，陳草復起，以鎌侵水芟之，草悉膿死。稻苗漸長，復須薅。薅訖，決去水，曝根令堅。量時水旱而溉之。將熟，又去水。"
      },
      {
        "index": 100,
        "text": "霜降穫之。"
      },
      {
        "index": 101,
        "text": "北土高原，本無陂澤。隨逐隈曲而田者，二月，冰解地乾，燒而耕之，仍卽下水；十日，塊既散液，持木斫平之。納種如前法。既生七八寸，拔而栽之。溉灌，收刈，一如前法。"
      },
      {
        "index": 102,
        "text": "畦㽟大小無定，須量地宜，取水均而已。"
      },
      {
        "index": 103,
        "text": "藏稻必須用簞。若欲久居者，亦如「劁麥法」。"
      },
      {
        "index": 104,
        "text": "舂稻必須冬時積日燥曝，一夜置霜露中，卽舂。"
      },
      {
        "index": 105,
        "text": "秫稻法，一切同。"
      },
      {
        "index": 106,
        "text": "《雜陰陽書》曰：「稻『生』於柳或楊。八十日秀，秀後七十日成。戊、己、四季日爲良。忌寅、卯、辰。惡甲、乙。」"
      },
      {
        "index": 107,
        "text": "《周官》曰：「稻人，掌稼下地。以豬畜水，以防止水，以溝蕩水，以遂均水，以列舍水，以澮寫水，以涉揚其芟，作田。」「凡稼澤，夏以水殄草而芟夷之。澤草所生，謂之芒種。」"
      },
      {
        "index": 108,
        "text": "《禮記‧月令》云：「季夏……大雨時行，乃燒、薙、行水，利以殺草，如以熱湯。可以糞田疇，可以美土彊。」"
      },
      {
        "index": 109,
        "text": "《孝經‧援神契》曰：「汙、泉宜稻。」"
      },
      {
        "index": 110,
        "text": "《淮南子》曰：「蘺，先稻熟，而農夫薅之者，不以小利害大穫。」"
      },
      {
        "index": 111,
        "text": "《氾勝之書》曰：「種稻，春凍解，耕反其土。種稻，區不欲大，大則水深淺不適。冬至後一百一十日可種稻。稻地美，用種畝四升。始種稻欲溫，溫者缺其堘，令水道相直；夏至後大熱，令水道錯。」"
      },
      {
        "index": 112,
        "text": "《崔寔》曰：「三月，可種稉稻。稻，美田欲稀，薄田欲稠。五月，可別稻及藍，盡夏至後二十日止。」"
      },
      {
        "index": 113,
        "text": "旱稻用下田，白土勝黑土。凡下田停水處，燥則堅垎，濕則污泥，難治而易荒，墝埆而殺種——其春耕者，殺種尤甚——故宜五六月暵之，以擬穬麥。麥時水澇，不得納種者，九月中復一轉，至春種稻，萬不失一。"
      },
      {
        "index": 114,
        "text": "凡種下田，不問秋夏，候水盡，地白背時，速耕，杷、勞頻煩令熟。"
      },
      {
        "index": 115,
        "text": "二月半種稻爲上時，三月爲中時，四月初及半爲下時。"
      },
      {
        "index": 116,
        "text": "漬種如法，裛令開口。耬耩䅖種之，卽再遍勞。其土黑堅强之地，種未生前遇旱者，欲得令牛羊及人履踐之；濕則不用一迹入地。稻既生，猶欲令人踐壠背。"
      },
      {
        "index": 117,
        "text": "苗長三寸，杷、勞而鋤之。鋤唯欲速。每經一雨，輒欲杷勞。苗高尺許則鋒。天雨無所作，宜冒雨薅之。科大，如穊者，五六月中霖雨時，拔而栽之。入七月，不復任栽。"
      },
      {
        "index": 118,
        "text": "其高田種者，不求極良，唯須廢地。亦秋耕、杷、勞令熟，至春，黃塲納種。餘法悉與下田同。"
      },
      {
        "index": 119,
        "text": "胡麻宜白地種。二、三月爲上時，四月上旬爲中時，五月上旬爲下時。"
      },
      {
        "index": 120,
        "text": "種欲截雨脚。一畝用子二升。漫種者，先以耬耩，然後散子，空曳勞。耬耩者，炒沙令燥，中半和之。"
      },
      {
        "index": 121,
        "text": "鋤不過三遍。"
      },
      {
        "index": 122,
        "text": "刈束欲小。以五六束爲一叢，斜倚之。候口開，乘車詣田斗藪；還叢之。三日一打。四五遍乃盡耳。"
      },
      {
        "index": 123,
        "text": "崔寔曰：「二月、三月、四月、五月，時雨降，可種之。」"
      },
      {
        "index": 124,
        "text": "收瓜子法：常歲歲先取「本母子」瓜，截去兩頭，止取中央子。"
      },
      {
        "index": 125,
        "text": "又收瓜子法：食瓜時，美者收取，卽以細糠拌之，日曝向燥，挼而簸之，淨而且速也。"
      },
      {
        "index": 126,
        "text": "良田，小豆底佳；黍底次之。刈訖卽耕。頻煩轉之。"
      },
      {
        "index": 127,
        "text": "二月上旬種者爲上時，三月上旬爲中時，四月上旬爲下時。五月、六月上旬，可種藏瓜。"
      },
      {
        "index": 128,
        "text": "凡種法：先以水淨淘瓜子，以鹽和之。先卧鋤耬却燥土，然後掊坑，大如斗口。納瓜子四枚、大豆三箇於堆旁向陽中。瓜生數葉，掐去豆。多鋤則饒子，不鋤則無實。"
      },
      {
        "index": 129,
        "text": "五六月種晚瓜。"
      },
      {
        "index": 130,
        "text": "治瓜籠法：旦起，露未解，以杖舉瓜蔓，散灰於根下。後一兩日，復以土培其根，則迥無蟲矣。"
      },
      {
        "index": 131,
        "text": "又種瓜法：於良美地中，先種晚禾。熟，劁刈取穗，欲令茇長。秋耕之。耕法：弭縛犂耳，起規逆耕。耳弭則禾茇頭出而不没矣。至春，起復順耕，亦弭縛犂耳翻之，還令草頭出。耕訖，勞之，令甚平。"
      },
      {
        "index": 132,
        "text": "種稙穀時種之。種法：使行陣整直，兩行微相近，兩行外相遠，中間通步道，道外還兩行相近。如是作次第，經四小道，通一車道。凡一頃地中，須開十字大巷，通兩乘車，來去運輦。其瓜，都聚在十字巷中。"
      },
      {
        "index": 133,
        "text": "瓜生，比至初花，必須三四遍熟鋤，勿令有草生。草生，脅瓜無子。鋤法：皆起禾茇，令直豎。其瓜蔓本底，皆令土下四廂高，微雨時，得停水。瓜引蔓，皆沿茇上。茇多則瓜多，茇少則瓜少。茇多則蔓廣，蔓廣則歧多，歧多則饒子。其瓜會是歧頭而生；無歧而花者，皆是浪花，終無瓜矣。故令蔓生在茇上，瓜懸在下。"
      },
      {
        "index": 134,
        "text": "摘瓜法：在步道上引手而取，勿聽浪人踏瓜蔓，及翻覆之。若無茇而種瓜者，地雖美好，正得長苗直引，無多盤歧，故瓜少子。若無茇處，豎乾柴亦得。凡瓜所以早爛者，皆由脚躡及摘時不慎，翻動其蔓故也。若以理慎護，及至霜下葉乾，子乃盡矣。"
      },
      {
        "index": 135,
        "text": "區種瓜法：六月雨後種菉豆，八月中犂䅖殺之；十月又一轉，卽十月中種瓜。率兩步爲一區，坑大如盆口，深五寸。以土壅其畔，如菜畦形。坑底必令平正，以足踏之，令其保澤。以瓜子、大豆各十枚，遍布坑中。以糞五升覆之。又以土一斗，薄散糞上，復以足微躡之。冬月大雪時，速併力推雪於坑上爲大堆。至春草生，瓜亦生，莖葉肥茂，異於常者。且常有潤澤，旱亦無害。五月瓜便熟。"
      },
      {
        "index": 136,
        "text": "又法：冬天以瓜子數枚，內熱牛糞中，凍卽拾聚，置之陰地。正月地釋卽耕，逐𤳈布之。率方一步，下一斗糞，耕土覆之。肥茂早熟，雖不及區種，亦勝凡瓜遠矣。"
      },
      {
        "index": 137,
        "text": "有蟻者，以牛羊骨帶髓者，置瓜科左右，待蟻附，將棄之。棄二三，則無蟻矣。"
      },
      {
        "index": 138,
        "text": "氾勝之區種瓜：「一畝爲二十四科。區方圓三尺，深五寸。一科用一石糞。糞與土合和，令相半。以三斗瓦甕埋著科中央，令甕口上與地平。盛水甕中，令滿。種瓜，甕四面各一子。以瓦蓋甕口。水或減，輒增，常令水滿。種常以冬至後九十日、百日，得戊辰日種之。又種薤十根，令周廻甕，居瓜子外。至五月瓜熟，薤可拔賣之，與瓜相避。又可種小豆於瓜中，畝四五升，其藿可賣。此法宜平地。瓜收畝萬錢。」"
      },
      {
        "index": 139,
        "text": "崔寔曰：「種瓜宜用戊辰日。三月三日可種瓜。十二月臘時祀炙萐，樹瓜田四角，去䗣。」"
      },
      {
        "index": 140,
        "text": "《龍魚河圖》曰：「瓜有兩鼻者殺人。」"
      },
      {
        "index": 141,
        "text": "種越瓜、胡瓜法：四月中種之。收越瓜，欲飽霜。收胡瓜，候色黃則摘。並如凡瓜，於香醬中藏之亦佳。"
      },
      {
        "index": 142,
        "text": "種冬瓜法：傍牆陰地作區，圓二尺，深五寸。以熟糞及土相和。正月晦日種。既生，以柴木倚牆，令其緣上。旱則澆之。八月，斷其梢，減其實，一本但留五六枚。十月，霜足收之。削去皮子，於芥子醬中，或美豆醬中藏之，佳。"
      },
      {
        "index": 143,
        "text": "冬瓜、越瓜、瓠子，十月區種，如區種瓜法。冬則推雪著區上爲堆。潤澤肥好，乃勝春種。"
      },
      {
        "index": 144,
        "text": "種茄子法：茄子，九月熟時摘取，擘破，水淘子，取沈者，速曝乾裹置。至二月畦種。著四五葉，雨時，合泥移栽之。"
      },
      {
        "index": 145,
        "text": "十月種者，如區種瓜法，推雪著區中，則不須栽。"
      },
      {
        "index": 146,
        "text": "其春種，不作畦，直如種凡瓜法者，亦得，唯須曉夜數澆耳。\n大小如彈丸，中生食，味如小豆角。"
      },
      {
        "index": 147,
        "text": "《氾勝之書》種瓠法：「以三月耕良田十畝。作區，方深一尺。以杵築之，令可居澤。相去一步。區種四實。蠶矢一斗，與土糞合。澆之，水二升；所乾處，復澆之。"
      },
      {
        "index": 148,
        "text": "「著三實，以馬菙㱿其心，勿令蔓延；多實，實細。以藳卧薦其下，無令親土多瘡瘢。度可作瓢，以手摩其實，從蔕至底，去其毛；不復長，且厚。八月微霜下，收取。"
      },
      {
        "index": 149,
        "text": "「掘地深一丈，薦以藳，四邊各厚一尺。以實置孔中，令底下向。瓠一行，覆上土，厚三尺。二十日出，黃色好，破以爲瓢。其中白膚，以養豬致肥；其瓣，以作燭致明。"
      },
      {
        "index": 150,
        "text": "「一本三實，一區十二實，一畝得二千八百八十實。十畝凡得五萬七千六百瓢。瓢直十錢，并直五十七萬六千文。用蠶矢二百石，牛耕、功力，直二萬六千文。餘有五十五萬。肥豬、明燭，利在其外。」"
      },
      {
        "index": 151,
        "text": "《氾勝之書》區種瓠法：「收種子須大者。若先受一斗者，得收一石；受一石者，得收十石。先掘地作坑，方圓、深各三尺。用蠶沙與土相和，令中半，著坑中，足躡令堅。以水沃之。候水盡，卽下瓠子十顆，復以前糞覆之。既生，長二尺餘，便總聚十莖一處，以布纏之五寸許，復用泥泥之。不過數日，纏處便合爲一莖。留强者，餘悉掐去，引蔓結子。子外之條，亦掐去之，勿令蔓延。留子法：初生二、三子不佳，去之；取第四、五、六子，留三子卽足。旱時須澆之：坑畔周匝小渠子，深四五寸，以水停之，令其遙潤，不得坑中下水。」"
      },
      {
        "index": 152,
        "text": "《崔寔》曰：「正月，可種瓠。六月，可畜瓠。八月，可斷瓠，作蓄瓠。瓠中白膚實，以養豬致肥；其瓣則作燭致明。」"
      },
      {
        "index": 153,
        "text": "《家政法》曰：「二月可種瓜、瓠。」"
      },
      {
        "index": 154,
        "text": "《氾勝之書》曰：「種芋，區方深皆三尺。取豆萁內區中，足踐之，厚尺五寸。取區上濕土與糞和之，內區中萁上，令厚尺二寸，以水澆之，足踐令保澤。取五芋子置四角及中央，足踐之。旱，數澆之。萁爛。芋生子，皆長三尺。一區收三石。"
      },
      {
        "index": 155,
        "text": "「又種芋法：宜擇肥緩土近水處，和柔，糞之。二月注雨，可種芋。率二尺下一本。芋生根欲深，劚其旁以緩其土。旱則澆之。有草鋤之，不厭數多。治芋如此，其收常倍。」"
      },
      {
        "index": 156,
        "text": "《列仙傳》曰：「酒客爲梁，使烝民益種芋：『三年當大饑。』卒如其言，梁民不死。」"
      },
      {
        "index": 157,
        "text": "崔寔曰：「正月，可菹芋。」"
      },
      {
        "index": 158,
        "text": "《家政法》曰：「二月可種芋也。」"
      }
    ]
  }
}