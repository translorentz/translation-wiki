{
  "chapterNumber": 8,
  "title": "卷第五",
  "sourceContent": {
    "paragraphs": [
      {
        "index": 1,
        "text": "桑椹熟時，收黑魯椹，即日以水淘取子，曬燥，仍畦種。常薅令淨。明年正月，移而栽之。率五尺一根。其下常斸掘種菉豆、小豆。栽後二年，慎勿採、沐。大如臂許，正月中移之，率十步一樹，行欲小掎角，不用正相當。須取栽者，正月二月中，以鉤弋壓下枝，令著地，條葉生高數寸，仍以燥土壅之。明年正月中，截取而種之。"
      },
      {
        "index": 2,
        "text": "凡耕桑田，不用近樹。其犁不著處，斸地令起，斫去浮根，以蠶矢糞之。"
      },
      {
        "index": 3,
        "text": "又法：種禾豆，欲得逼樹。剶桑，十二月為上時，正月次之，二月為下。大率桑多者宜苦斫，桑少者宜省剶。秋斫欲苦，而避日中；冬春省剶，竟日得作。春採者，必須長梯高机，數人一樹，還條復枝，務令淨盡；要欲旦、暮，而避熱時。秋採欲省，裁去妨者。椹熟時，多收，曝乾之，凶年粟少，可以當食。"
      },
      {
        "index": 4,
        "text": "種柘法：耕地令熟，耬耩作壟。柘子熟時，多收，以水淘汰令淨，曝乾。散訖，勞之。草生拔卻，勿令荒沒。三年，間斸去，堪為渾心扶老杖。任為馬鞭、胡床。十五年，任為弓材，亦堪作履。裁截碎木，中作錐、刀靶。二十年，好作犢車材。欲作鞍橋者，生枝長三尺許，以繩繫旁枝，木橛釘著地中，令曲如橋。十年之後，便是渾成柘橋。欲作快弓材者，宜於山石之間北陰中種之。其高原山田，土厚水深之處，多掘深坑，於坑中種桑柘者，隨坑深淺，或一丈、丈五，直上出坑，乃扶疏四散。此樹條直，異於常材。十年之後，無所不任。"
      },
      {
        "index": 5,
        "text": "柘葉飼蠶絲，可作琴瑟等絃，清鳴響徹，勝於凡絲遠矣。"
      },
      {
        "index": 6,
        "text": "《禮記‧月令》曰：「季春……無伐桑柘。……具曲、植、筥、筐。后妃齋戒，親帥躬桑，……以勸蠶事，……無為散惰。」"
      },
      {
        "index": 7,
        "text": "《周禮》曰：「馬質，……禁原蠶者。」"
      },
      {
        "index": 8,
        "text": "《孟子》曰：「五畝之宅，樹之以桑，五十者可以衣帛矣。」"
      },
      {
        "index": 9,
        "text": "《尚書大傳》曰：「天子諸侯，必有公桑、蠶室，就川而為之。大昕之朝，夫人浴種于川。」"
      },
      {
        "index": 10,
        "text": "《春秋考異郵》曰：「蠶，陽物，大惡水，故蠶食而不飲。陽立於三春，故蠶三變而後消；死於七，三七二十一，故二十一日而繭。」"
      },
      {
        "index": 11,
        "text": "《淮南子》曰：「原蠶一歲再登，非不利也，然王者法禁之，為其殘桑也。」"
      },
      {
        "index": 12,
        "text": "《氾勝之書》曰：「種桑法：五月取椹著水中，即以手潰之，以水灌洗，取子陰乾。治肥田十畝，荒田久不耕者尤善，好耕治之。每畝以黍、椹子各三升合種之。黍、桑當俱生，鋤之，桑令稀疏調適。黍熟，穫之。桑生正與黍高平，因以利鎌摩地刈之，曝令燥；後有風調，放火燒之，常逆風起火。桑至春生。一畝食三箔蠶。」"
      },
      {
        "index": 13,
        "text": "俞益期《牋》曰：「日南蠶八熟，繭軟而薄。椹採少多。」"
      },
      {
        "index": 14,
        "text": "《永嘉記》曰：：「永嘉有八輩蠶：蚖珍蠶、柘蠶、蚖蠶、愛珍、愛蠶、寒珍、四出蠶、寒蠶。凡蠶再熟者，前輩皆謂之『珍』。養珍者，少養之。\n「愛蠶者，故蚖蠶種也。蚖珍三月既績，出蛾取卵，七八日便剖卵蠶生，多養之，是為蚖蠶。欲作『愛』者，取蚖珍之卵，藏內甖中，隨器大小，亦可十紙，蓋覆器口，安硎泉、冷水中，使冷氣折其出勢。得三七日，然後剖生，養之，謂為『愛珍』，亦呼『愛子』。績成繭，出蛾生卵，卵七日，又剖成蠶，多養之，此則『愛蠶』也。\n「藏卵時，勿令見人。應用二七赤豆，安器底，臘月桑柴二七枚，以麻卵紙，當令水高下，與重卵相齊。若外水高，則卵死不復出；若外水下，卵則冷氣少，不能折其出勢。不能折其出勢，則不得三七日；不得三七日，雖出不成也。不成者，謂徒績成繭、出蛾、生卵，七日不復剖生，至明年方生耳。欲得蔭樹下。亦有泥器口，三七日亦有成者。」"
      },
      {
        "index": 15,
        "text": "《雜五行書》曰：「二月上壬，取土泥屋四角，宜蠶，吉。」"
      },
      {
        "index": 16,
        "text": "楊泉《物理論》曰：「使人主之養民，如蠶母之養蠶，其用豈徒絲繭而已哉？」"
      },
      {
        "index": 17,
        "text": "《五行書》曰：「欲知蠶善惡，常以三月三日，天陰如無日，不見雨，蠶大善。」\n「又法：」"
      },
      {
        "index": 18,
        "text": "《龍魚河圖》曰：「埋蠶沙於宅亥地，大富，得蠶絲，吉利。以一斛二斗甲子日鎮宅，大吉，致財千萬。」"
      },
      {
        "index": 19,
        "text": "養蠶法：收取種繭，必取居簇中者。泥屋用「福德利」上土。屋欲四面開窗，紙糊，厚為籬。屋內四角著火。初生以毛掃。調火令冷熱得所。比至再眠，常須三箔：中箔上安蠶，上下空置。小時採「福德」上桑，著懷中令暖，然後切之。每飼蠶，卷窗幃，飼訖還下。老時值雨者，則壞繭，宜於屋裏簇之：薄布薪於箔上，散蠶訖，又薄以薪覆之。一槌得安十箔。\n又法："
      },
      {
        "index": 20,
        "text": "崔寔曰：「三月，清明節，令蠶妾治蠶室，塗隙穴，具槌、持、箔、籠。」"
      },
      {
        "index": 21,
        "text": "《龍魚河圖》曰：「冬以臘月鼠斷尾。正月旦，日未出時，家長斬鼠，著屋中。祝云：『付敕屋吏，制斷鼠蟲；三時言功，鼠不敢行。』」"
      },
      {
        "index": 22,
        "text": "《雜五行書》曰：「取亭部地中土塗灶，水、火、盜賊不經；塗屋四角，鼠不食蠶；塗倉、簞，鼠不食稻；以塞坎，百日鼠種絕。」"
      },
      {
        "index": 23,
        "text": "《淮南萬畢術》曰：「狐目狸臘，鼠去其穴。」"
      },
      {
        "index": 24,
        "text": "榆性扇地，其陰下五穀不植。種者，宜於園地北畔，秋耕令熟，至春榆莢落時，收取，漫散，犁細㽟，勞之。明年正月初，附地芟殺，以草覆上，放火燒之。一歲之中，長八九尺矣。後年正月、二月，移栽之。初生三年，不用採葉，尤忌捋心；不用剶沐。於塹坑中種者，以陳屋草布塹中，散榆莢於草上，以土覆之。燒亦如法。又種榆法：其於地畔種者，致雀損穀；既非叢林，率多曲戾。不如割地一方種之。其白土薄地不宜五穀者，唯宜榆及白榆。\n地須近市。梜榆、刺榆、凡榆：三種色，別種之，勿令和雜。耕地收莢，一如前法。先耕地作壟，然後散榆莢。散訖，勞之。榆生，共草俱長，未須料理。明年正月，附地芟殺，放火燒之。亦任生長，勿使棠近。又至明年正月，斸去惡者，其一株上有七八根生者，悉皆斫去，唯留一根麤直好者。\n三年春，可將莢、葉賣之。五年之後，便堪作椽。不梜者，即可斫賣。梜者鏇作獨樂及盞。十年之後，魁、碗、瓶、榼，器皿，無所不任。十五年後，中為車轂及蒲桃𤭊。其歲歲料簡剶治之功，指柴雇人——十束雇一人——無業之人，爭來就作。賣柴之利，已自無貲；況諸器物，其利十倍。斫後復生，不勞更種，所謂一勞永逸。能種一頃，歲收千匹。唯須一人守護、指揮、處分，既無牛、犁、種子、人功之費，不慮水、旱、風、蟲之災，比之穀田，勞逸萬倍。\n男女初生，各與小樹二十株，比至嫁娶，悉任車轂。一樹三具，一具直絹三匹，成絹一百八十匹：娉財資遣，粗得充事。"
      },
      {
        "index": 25,
        "text": "《術》曰：「北方種榆九根，宜蠶桑，田穀好。」"
      },
      {
        "index": 26,
        "text": "崔寔曰：「二月，榆莢成，及青收，乾以為旨蓄。色變白，將落，可作𨡭䤅。隨節早晏，勿失其適。」"
      },
      {
        "index": 27,
        "text": "白楊，性甚勁直，堪為屋材；折則折矣，終不曲撓。"
      },
      {
        "index": 28,
        "text": "種白楊法：秋耕令熟。至正月、二月中，以犁作壟，一壟之中，以犁逆順各一到，墒中寬狹，正似蔥壟。作訖，又以鍬掘底，一坑作小塹。斫取白楊枝，大如指、長三尺者，屈著壟中，以土壓上，令兩頭出土，向上直豎。二尺一株。明年正月中，剶去惡枝，一畝三壟，一壟七百二十株，一株兩根，一畝四千三百二十株。\n三年，中為蠶樀。五年，任為屋椽。十年，堪為棟梁。以蠶樀為率，一根五錢，一畝歲收二萬一千六百文。歲種三十畝，三年九十畝。一年賣三十畝，得錢六十四萬八千文。周而復始，永世無窮。比之農夫，勞逸萬倍。去山遠者，實宜多種。千根以上，所求必備。"
      },
      {
        "index": 29,
        "text": "棠熟時，收種之。否則春月移栽。\n八月初，天晴時，摘葉薄布，曬令乾，可以染絳。成樹之後，歲收絹一匹。"
      },
      {
        "index": 30,
        "text": "楮宜澗谷間種之。地欲極良。秋上楮子熟時，多收，淨淘，曝令燥。耕地令熟，二月耬耩之，和麻子漫散之，即勞。秋冬仍留麻勿刈，為楮作暖。明年正月初，附地芟殺，放火燒之。一歲即沒人。三年便中斫。斫法：十二月為上，四月次之。每歲正月，常放火燒之。二月中，間斫去惡根。移栽者，二月蒔之。亦三年一斫。指地賣者，省功而利少。煮剝賣皮者，雖勞而利大。自能造紙，其利又多。種三十畝者，歲斫十畝，三年一遍，歲收絹百匹。"
      },
      {
        "index": 31,
        "text": "凡漆器，不問真偽，過客之後，皆須以水淨洗，置床箔上，於日中半日許曝之使乾，下晡乃收，則堅牢耐久。若不即洗者，鹽醋浸潤，氣徹則皺，器便壞矣。其朱裏者，仰而曝之——朱本和油，性潤耐日故。盛夏連雨，土氣蒸熱，什器之屬，雖不經夏用，六七月中，各須一曝使乾。世人見漆器暫在日中，恐其炙壞，合著陰潤之地，雖欲愛慎，朽敗更速矣。"
      },
      {
        "index": 32,
        "text": "凡木畫、服翫、箱、椀之屬。"
      },
      {
        "index": 33,
        "text": "槐子熟時，多收，擘取數曝，勿令蟲生。五月夏至前十餘日，以水浸之，六七日，當芽生。好雨種麻時，和麻子撒之。當年之中，即與麻齊。麻熟刈去，獨留槐。槐既細長，不能自立，根別豎木，以繩攔之。明年斸地令熟，還於槐下種麻。三年正月，移而植之，亭亭條直，千百若一。所謂「蓬生麻中，不扶自直。」若隨宜取栽，非直長遲，樹亦曲惡。"
      },
      {
        "index": 34,
        "text": "種柳：正月、二月中，取弱柳枝，大如臂，長一尺半，燒下頭二三寸，埋之令沒，常足水以澆之。必數條俱生，留一根茂者，別豎一柱以為依主，每一尺以長繩柱攔之。一年中，即高一丈餘。其旁生枝葉，即掐去，令直聳上。高下任人，取足，便掐去正心，即四散下垂，婀娜可愛。六七月中，取春生少枝種，則長倍疾。"
      },
      {
        "index": 35,
        "text": "楊柳：下田停水之處，不得五穀者，可以種柳。八九月中水盡，燥濕得所時，急耕則钃楱之。至明年四月，又耕熟，勿令有塊，即作塲壟：一畝三壟，一壟之中，逆順各一到，塲中寬狹，正似蔥壟。從五月初，盡七月末，每天雨時，即觸雨折取春生少枝、長一尺以上者，插著壟中，二尺一根。數日即生。\n少枝長疾，三歲成椽。比如餘木，雖微脆，亦足堪事。一畝二千一百六十根，三十畝六萬四千八百根。根直八錢，合收錢五十一萬八千四百文。百樹得柴一載，合柴六百四十八載。載直錢一百文，柴合收錢六萬四千八百文。都合收錢五十八萬三千二百文。歲種三十畝，三年種九十畝；歲賣三十畝，終歲無窮。"
      },
      {
        "index": 36,
        "text": "憑柳，可以為楯、車輞、雜材及椀。"
      },
      {
        "index": 37,
        "text": "《術》曰：「正月旦取楊柳枝著戶上，百鬼不入家。」"
      },
      {
        "index": 38,
        "text": "種箕柳法：山澗河旁及下田不得五穀之處，水盡乾時，熟耕數遍。至春凍釋，於山陂河坎之旁，刈取箕柳，三寸截之，漫散即勞。勞訖，引水停之。至秋，任為簸箕。五條一錢，一畝歲收萬錢。"
      },
      {
        "index": 39,
        "text": "《陶朱公術》曰：「種柳千樹則足柴。十年之後，髡一樹，得一載，歲髡二百樹，五年一周。」"
      },
      {
        "index": 40,
        "text": "楸梓：亦宜割地一方種之。梓、楸各別，無令和雜。"
      },
      {
        "index": 41,
        "text": "種梓法：秋，耕地令熟。秋末初冬，梓角熟時，摘取曝乾，打取子。耕地作壟，漫散即再勞之。明年春，生。有草拔令去，勿使荒沒。後年正月間，斸移之，方兩步一樹。楸既無子，可於大樹四面掘坑取栽移之。亦方兩步一根，兩畝一行。一行百二十樹，五行合六百樹。十年後，一樹千錢，柴在外。車板、盤合、樂器，所在任用。以為棺材，勝於柏松。"
      },
      {
        "index": 42,
        "text": "《術》曰：「西方種楸九根，延年，百病除。」"
      },
      {
        "index": 43,
        "text": "《雜五行書》曰：「舍西種梓楸各五根，令子孫孝順，口舌消滅也。」"
      },
      {
        "index": 44,
        "text": "梧桐：青桐，九月收子。二三月中，作一步圓畦種之。治畦下水，一如葵法。五寸下一子，少與熟糞和土覆之。生後數澆令潤澤。當歲即高一丈。至冬，豎草於樹間令滿，外復以草圍之，以葛十道束置。明年三月中，移植於廳齋之前，華淨妍雅，極為可愛。後年冬，不復須裹。成樹之後，樹別下子一石。炒食甚美。白桐無子，亦繞大樹掘坑，取栽移之。成樹之後，任為樂器。於山石之間生者，樂器則鳴。\n青、白二桐並開，堪車板盤合屧等用。\n柞：宜於山阜之曲，三遍熟耕，漫散橡子，即再勞之。生則薅治，常令淨潔。一定不移。十年，中椽，可雜用。二十歲，中屋槫，柴在外。斫去尋生，料理還復。\n凡為家具者，前件木，皆所宜種。"
      },
      {
        "index": 45,
        "text": "宜高平之地。黃白軟土為良。\n正月、二月中，斸取西南引根並莖，芟去葉，於園內東北角種之，令坑深二尺許，覆土厚五寸。稻、麥糠糞之。不用水澆。勿令六畜入園。\n二月，食淡竹筍，四月、五月，食苦竹筍。其欲作器者，經年乃堪殺。"
      },
      {
        "index": 46,
        "text": "筍："
      },
      {
        "index": 47,
        "text": "《永嘉記》曰：「含𥳔竹筍，六月生，迄九月，味與箭竹筍相似。凡諸竹筍，十一月掘土取皆得，長八九寸。長澤民家，盡養黃苦竹。永寧南漢，更年上筍，大者一圍五六寸。明年應上今年十一月筍，土中已生，但未出，須掘土取；可至明年正月出土訖。五月方過，六月便有含𥳔筍。含𥳔筍迄七月、八月。九月已有箭竹筍，迄後年四月。竟年常有筍不絕也。」"
      },
      {
        "index": 48,
        "text": "《竹譜》曰："
      },
      {
        "index": 49,
        "text": "《食經》曰："
      },
      {
        "index": 50,
        "text": "種法：欲雨後速下，或漫散種，或耬下，一如種麻法。亦有鋤掊而掩種者，子科大而易料理。\n花出，欲日日乘涼摘取。摘必須盡。五月子熟，拔，曝令乾，打取之。五月種晚花。七月中摘，深色鮮明，耐久不黦，勝春種者。\n負郭良田種一頃者，歲收絹三百匹。一頃收子二百斛，與麻子同價，既任車脂，亦堪為燭，即是直頭成米。一頃花，日須百人摘，以一家手力，十不充一。但駕車地頭，每旦當有小兒僮女十百為群，自來分摘，正須平量，中半分取。是以單夫隻婦，亦得多種。"
      },
      {
        "index": 51,
        "text": "殺花法："
      },
      {
        "index": 52,
        "text": "作燕支法：預燒落藜、藜、藋及蒿作灰，以湯淋取清汁揉花。布袋絞取淳汁，著瓷甕中。取醋石榴兩三箇，擘取子，擣破，少著粟飯漿水極酸者和之，布絞取瀋，以和花汁。下白米粉，大如酸棗，以淨竹箸不膩者，良久痛攪。蓋冒至夜，瀉去上清汁，至淳處止，傾著帛練角袋子中懸之。明日乾浥浥時，捻作小瓣，如半麻子，陰乾之則成矣。"
      },
      {
        "index": 53,
        "text": "合香澤法：好清酒以浸香：雞舌香、藿香、苜蓿、澤蘭香，凡四種，以新綿裹而浸之。用胡麻油兩分，豬脂一分，內銅鐺中，即以浸香酒和之，煎數沸後，便緩火微煎，然後下所浸香煎。緩火至暮，水盡沸定，乃熟。澤欲熟時，下少許青蒿以發色。以綿幕鐺觜、瓶口，瀉著瓶中。\n合面脂法：用牛髓。溫酒浸丁香、藿香二種。煎法一同合澤，亦著青蒿以發色。綿濾著瓷、漆盞中令凝。若作脣脂者，以熟朱和之，青油裹之。\n其冒霜雪遠行者，常齧蒜令破，以揩脣，既不劈裂，又令辟惡。合手藥法：取豬𦚞一具，合蒿葉於好酒中痛挼，使汁甚滑。白桃人二七枚，以綿裹丁香、藿香、甘松香、橘核十顆，著𦚞汁中，仍浸置勿出，瓷瓶貯之。夜煮細糠湯淨洗面，拭乾，以藥塗之，令手軟滑，冬不皴。"
      },
      {
        "index": 54,
        "text": "作紫粉法：用白米英粉三分，胡粉一分，和合均調。取落葵子熟蒸，生布絞汁，和粉，日曝令乾。若色淺者，更蒸取汁，重染如前法。"
      },
      {
        "index": 55,
        "text": "作米粉法：梁米第一，粟米第二。使甚細，各自純作，莫雜餘種。於木槽中下水，腳踏十遍，淨淘，水清乃止。大瓮中多著冷水以浸米，不須易水，臭爛乃佳。日滿，更汲新水，就瓮中沃之，以酒杷攪，淘去醋氣，多與遍數，氣盡乃止。稍稍出著一砂盆中熟研，以水沃，攪之。接取白汁，絹袋濾，著別瓮中。麤沈者更研，水沃，接取如初。研盡，以杷子就瓮中良久痛抨，然後澄之。接去清水，貯出淳汁，著大盆中，以杖一向攪——勿左右迴轉——三百餘匝，停置，蓋瓮，勿令塵污。良久，清澄，以杓徐徐接去清，以三重布帖粉上，以粟糠著布上，糠上安灰；灰濕，更以乾者易之，灰不復濕乃止。然後削去四畔麤白無光潤者，別收之，以供麤用。其中心圓如缽形，酷似鴨子白光潤者，名曰「粉英」。無風塵好日時，舒布於床上，刀削粉英如梳，曝之，乃至粉乾。足手痛挼勿住。擬人客作餅，乃作香粉以供粧摩身體。"
      },
      {
        "index": 56,
        "text": "作香粉法：唯多著丁香於粉合中，自然芬馥。"
      },
      {
        "index": 57,
        "text": "藍地欲得良。三遍細耕。三月中浸子，令芽生，乃畦種之。治畦下水，一同葵法。藍三葉澆之。薅治令淨。五月中新雨後，即接濕耬耩，拔栽之。三莖作一科，相去八寸。白背即急鋤。五遍為良。\n七月中作坑，令受百許束，作麥稈泥泥之，令深五寸，以苫蔽四壁。刈藍倒豎於坑中，下水，以木石鎮壓令沒。熱時一宿，冷時再宿，漉去荄，內汁於甕中。率十石甕，著石灰一斗五升，急手抨之，一食頃止。澄清，瀉去水，別作小坑，貯藍澱著坑中。候如強粥，還出甕中，藍澱成矣。\n種藍十畝，敵穀田一頃。能自染青者，其利又倍矣。"
      },
      {
        "index": 58,
        "text": "崔寔曰：「榆莢落時，可種藍。五月，可別藍。六月，可種冬藍。」"
      },
      {
        "index": 59,
        "text": "宜黃白軟良之地，青沙地亦善；開荒黍穄下大佳。性不耐水，必須高田。\n秋耕地，至春又轉耕之。三月種之：耬耩地，逐壟手下子，下訖勞之。鋤如穀法，唯淨為佳，其壟底草則拔之。九月中子熟，刈之。候稃燥載聚，打取子。即深細耕。尋壟以杷耬取，整理。一扼隨以茅結之，四扼為一頭，當日即斬齊，顛倒十重許為長行，置堅平之地，以板石鎮之令扁。兩三宿，豎頭著日中，曝之浥浥然。著敞屋下陰涼處棚棧上。其棚下勿使驢馬糞及人溺，又忌煙，皆令草失色。其利勝藍。\n若欲久停者，入五月，內著屋中，閉戶塞向，密泥，勿使風入漏氣。過立秋，然後開出，草色不異。若經夏在棚棧上，草便變黑，不復任用。"
      },
      {
        "index": 60,
        "text": "凡伐木，四月、七月則不蟲而堅肕。榆莢下，桑椹落，亦其時也。然則凡木有子實者，候其子實將熟，皆其時也。凡非時之木，水漚一月，或火取乾，蟲皆不生。"
      },
      {
        "index": 61,
        "text": "《周官》曰：「仲冬斬陽木，仲夏斬陰木。」"
      },
      {
        "index": 62,
        "text": "《禮記‧月令》：「孟春之月，……禁止伐木。……孟夏之月，……無伐大樹。……季夏之月，……樹木方盛，乃命虞人，入山行木，無為斬伐。……季秋之月，……草木黃落，乃伐薪為炭。……仲冬之月，……日短至，則伐木取竹箭。」"
      },
      {
        "index": 63,
        "text": "《孟子》曰：「斧斤以時入山林，材木不可勝用。」"
      },
      {
        "index": 64,
        "text": "《淮南子》曰：「草木未落，斤斧不入山林。」"
      },
      {
        "index": 65,
        "text": "崔寔曰：「自正月以終季夏，不可伐木，必生蠹蟲。或曰：『其月無壬子日，以上旬伐之，雖春夏不蠹。』猶有剖析間解之害，又犯時令，非急無伐。十一月，伐竹木。」"
      },
      {
        "index": 66,
        "text": "種地黃法：須黑良田，五遍細耕。三月上旬為上時，中旬為中時，下旬為下時。一畝下種五石。其種還用三月中掘取者。逐犁後如禾麥法下之。至四月末、五月初生苗。訖至八月盡九月初，根成，中染。\n若須留為種者，即在地中勿掘之。待來年三月，取之為種。計一畝可收根三十石。\n有草，鋤不限遍數。鋤時別作小刃鋤，勿使細土覆心。今秋取訖，至來年更不須種，自旅生也。唯須鋤之。如此，得四年不要種之，皆餘根自出矣。"
      },
      {
        "index": 67,
        "text": "齊民要術卷五"
      }
    ]
  }
}