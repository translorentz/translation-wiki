{
  "chapterNumber": 6,
  "title": "卷第三",
  "sourceContent": {
    "paragraphs": [
      {
        "index": 1,
        "text": "臨種時，必燥曝葵子。"
      },
      {
        "index": 2,
        "text": "地不厭良，故墟彌善，薄卽糞之，不宜妄種。"
      },
      {
        "index": 3,
        "text": "春必畦種、水澆。畦長兩步，廣一步。深掘，以熟糞對半和土覆其上，令厚一寸，鐵齒杷耬之，令熟，足踏使堅平；下水，令徹澤。水盡，下葵子，又以熟糞和土覆其上，令厚一寸餘。葵生三葉，然後澆之。每一掐，輒杷耬地令起，下水加糞。三掐更種，一歲之中，凡得三輩。"
      },
      {
        "index": 4,
        "text": "早種者，必秋耕。十月末，地將凍，散子勞之，人足踐踏之乃佳。地釋卽生。鋤不厭數。"
      },
      {
        "index": 5,
        "text": "五月初，更種之。"
      },
      {
        "index": 6,
        "text": "六月一日種白莖秋葵。秋葵堪食，仍留五月種者取子。於此時，附地剪却春葵，令根上枿生者，柔軟至好，仍供常食，美於秋菜。"
      },
      {
        "index": 7,
        "text": "掐秋菜，必留五六葉。凡掐，必待露解。八月半剪去，枿生肥嫩，比至收時，高與人膝等，莖葉皆美，科雖不高，菜實倍多。"
      },
      {
        "index": 8,
        "text": "收待霜降。榜簇皆須陰中。其碎者，割訖，卽地中尋手糺之。"
      },
      {
        "index": 9,
        "text": "又冬種葵法：近州郡都邑有市之處，負郭良田三十畝，九月收菜後卽耕，至十月半，令得三遍。每耕卽勞，以鐵齒杷耬去陳根，使地極熟，令如麻地。於中逐長穿井十口。井別作桔橰、轆轤。柳鑵，令受一石。"
      },
      {
        "index": 10,
        "text": "十月末，地將凍，漫散子，唯穊爲佳。散訖，卽再勞。有雪，勿令從風飛去，每雪，輒一勞之。若竟冬無雪，臘月中汲井水普澆，悉令徹澤。正月地釋，驅羊踏破地皮。春暖草生，葵亦俱生。"
      },
      {
        "index": 11,
        "text": "三月初，葉大如錢，逐穊處拔大者賣之。一升葵，還得一升米。日日常拔，看稀稠得所乃止。有草拔却，不得用鋤。一畝得葵三載，合收米九十車。車准二十斛，爲米一千八百石。"
      },
      {
        "index": 12,
        "text": "自四月八日以後，日日剪賣。其剪處，尋以手拌斫斸地令起，水澆，糞覆之。比及剪遍，初者還復，周而復始，日日無窮。至八月社日止，留作秋菜。九月，指地賣，兩畝得絹一匹。"
      },
      {
        "index": 13,
        "text": "收訖，卽急耕，依去年法，勝作十頃穀田。止須一乘車牛專供此園。"
      },
      {
        "index": 14,
        "text": "若糞不可得者，五、六月中穊種菉豆，至七月、八月犂掩殺之，如以糞糞田，則良美與糞不殊，又省功力。"
      },
      {
        "index": 15,
        "text": "崔寔曰：「正月，可種瓜、瓠、葵、芥、䪥、大小葱、蘇。苜蓿及雜蒜，亦可種。——此二物皆不如秋。六月，六日可種葵，中伏後可種冬葵。九月，作葵菹，乾葵。」"
      },
      {
        "index": 16,
        "text": "《家政法》曰：「正月種葵。」"
      },
      {
        "index": 17,
        "text": "種不求多，唯須良地，故墟新糞壞牆垣乃佳。耕地欲熟。"
      },
      {
        "index": 18,
        "text": "七月初種之。一畝用子三升。漫散而勞。種不用濕。既生不鋤。"
      },
      {
        "index": 19,
        "text": "九月末收葉，仍留根取子。十月中，犂麤㽟，拾取耕出者。"
      },
      {
        "index": 20,
        "text": "其葉作菹者，料理如常法。擬作乾菜及䖆菹者，割訖則尋手擇治而辮之，勿待萎，掛著屋下陰中風涼處，勿令煙熏。燥則上在廚積置以苫之。"
      },
      {
        "index": 21,
        "text": "春夏畦種供食者，與畦葵法同。剪訖更種，從春至秋得三輩，常供好菹。"
      },
      {
        "index": 22,
        "text": "取根者，用大小麥底。六月中種。十月將凍，耕出之。"
      },
      {
        "index": 23,
        "text": "又多種蕪菁法：近市良田一頃，七月初種之。擬賣者，純種「九英」。"
      },
      {
        "index": 24,
        "text": "一頃取葉三十載。正月、二月，賣作䖆菹，三載得一奴。收根依㽟法，一頃收二百載。二十載得一婢。一頃收子二百石，輸與壓油家，三量成米，此爲收粟米六百石，亦勝穀田十頃。"
      },
      {
        "index": 25,
        "text": "是故漢桓帝詔曰：「橫水爲災，五穀不登，令所傷郡國，皆種蕪菁，以助民食。」然此可以度凶年，救饑饉。乾而蒸食，既甜且美，自可藉口，何必饑饉？"
      },
      {
        "index": 26,
        "text": "蒸乾蕪菁根法：作湯淨洗蕪菁根，漉著一斛甕子中，以葦荻塞甕裏以蔽口，合著釜上，繫甑帶，以乾牛糞燃火，竟夜蒸之，麤細均熟。謹謹著牙，真類鹿尾。蒸而賣者，則收米十石也。"
      },
      {
        "index": 27,
        "text": "種菘、蘆菔法，與蕪菁同。取子者，以草覆之，不覆則凍死。秋中賣銀，十畝得錢一萬。"
      },
      {
        "index": 28,
        "text": "《廣志》曰：「蘆菔，一名雹突。」"
      },
      {
        "index": 29,
        "text": "崔寔曰：「四月，收蕪菁及芥、葶藶、冬葵子。六月中伏後，七月可種蕪菁，至十月可收也。」"
      },
      {
        "index": 30,
        "text": "蒜宜良軟地。三遍熟耕。九月初種。"
      },
      {
        "index": 31,
        "text": "種法：黃塲時，以耬耩，逐壠手下之。五寸一株。空曳勞。二月半鋤之，令滿三遍。"
      },
      {
        "index": 32,
        "text": "條拳而軋之。"
      },
      {
        "index": 33,
        "text": "葉黃，鋒出，則辮，於屋下風涼之處桁之。"
      },
      {
        "index": 34,
        "text": "冬寒，取穀䅞布地，一行蒜，一行䅞。"
      },
      {
        "index": 35,
        "text": "收條中子種者，一年爲獨瓣；種二年者，則成大蒜，科皆如拳，又逾於凡蒜矣。"
      },
      {
        "index": 36,
        "text": "種澤蒜法：預耕地，熟時採取子，漫散勞之。澤蒜可以香食，吳人調鼎，率多用此，根葉解菹，更勝葱、韭。此物繁息，一種永生。蔓延滋漫，年年稍廣。間區斸取，隨手還合。但種數畝，用之無窮。種者地熟，美於野生。"
      },
      {
        "index": 37,
        "text": "崔寔曰：「布穀鳴，收小蒜。六月、七月，可種小蒜。八月，可種大蒜。」"
      },
      {
        "index": 38,
        "text": "䪥宜白軟良地，三轉乃佳。二月、三月種。率七八支爲一本。"
      },
      {
        "index": 39,
        "text": "䪥子，三月葉青便出之，燥曝，挼去莩餘，切却强根。先重耬耩地，壠燥，掊而種之。率一尺一本。"
      },
      {
        "index": 40,
        "text": "葉生卽鋤，鋤不厭數。五月鋒，八月初耩。"
      },
      {
        "index": 41,
        "text": "葉不用剪。九月、十月出賣。擬種子，至春地釋，出卽曝之。"
      },
      {
        "index": 42,
        "text": "崔寔曰：「正月，可種䪥、韭、芥。七月，別種䪥矣。」"
      },
      {
        "index": 43,
        "text": "收葱子，必薄布陰乾，勿令浥鬱。"
      },
      {
        "index": 44,
        "text": "其擬種之地，必須春種緑豆，五月掩殺之。比至七月，耕數遍。"
      },
      {
        "index": 45,
        "text": "一畝用子四五升。炒穀拌和之，兩耬重耩，竅瓠下之，以批契繼腰曳之。"
      },
      {
        "index": 46,
        "text": "七月納種，至四月始鋤。鋤遍乃剪。剪與地平。剪欲旦起，避熱時。良地三剪，薄地再剪，八月止。"
      },
      {
        "index": 47,
        "text": "十二月盡，掃去枯葉枯袍。二月、三月出之。收子者，別留之。"
      },
      {
        "index": 48,
        "text": "葱中亦種胡荽，尋手供食，乃至孟冬爲菹，亦無妨。"
      },
      {
        "index": 49,
        "text": "崔寔曰：「三月，別小葱。六月，別大葱。七月，可種大、小葱。」"
      },
      {
        "index": 50,
        "text": "收韭子，如葱子法。"
      },
      {
        "index": 51,
        "text": "治畦，下水，糞覆，悉與葵同。然畦欲極深。"
      },
      {
        "index": 52,
        "text": "二月、七月種。種法：以升盞合地爲處，布子於圍內。"
      },
      {
        "index": 53,
        "text": "薅令常淨。高數寸剪之。至正月，掃去畦中陳葉。凍解，以鐵杷耬起，下水，加熟糞。韭高三寸便剪之。剪如葱法。一歲之中，不過五剪。收子者，一剪卽留之。"
      },
      {
        "index": 54,
        "text": "若旱種者，但無畦與水耳，杷、糞悉同。一種永生。"
      },
      {
        "index": 55,
        "text": "崔寔曰：「正月上辛日，掃除韭畦中枯葉。七月，藏韭菁。"
      },
      {
        "index": 56,
        "text": "蜀芥、芸薹取葉者，皆七月半種。地欲糞熟。蜀芥一畝，用子一升；芸薹一畝，用子四升。種法與蕪菁同。既生，亦不鋤之。十月收蕪菁訖時，收蜀芥。芸薹，足霜乃收。"
      },
      {
        "index": 57,
        "text": "種芥子及蜀芥、芸薹收子者，皆二三月好雨澤時種。旱則畦種水澆。五月熟而收子。"
      },
      {
        "index": 58,
        "text": "崔寔曰：「六月，大暑中伏後，可收芥子。七月、八月，可種芥。」"
      },
      {
        "index": 59,
        "text": "胡荽宜黑軟青沙良地，三遍熟耕。春種者用秋耕地。開春凍解地起有潤澤時，急接澤種之。"
      },
      {
        "index": 60,
        "text": "種法：近市負郭田，一畝用子二升，故穊種，漸鋤取，賣供生菜也。外舍無市之處，一畝用子一升，疏密正好。六、七月種，一畝用子一升。先燥曬，欲種時，布子於堅地，一升子與一掬濕土和之，以脚蹉令破作兩段。於旦暮潤時，以耬耩作壠，以手散子，卽勞令平。"
      },
      {
        "index": 61,
        "text": "菜生三二寸，鋤去穊者，供食及賣。十月足霜，乃收之。"
      },
      {
        "index": 62,
        "text": "取子者，仍留根，間拔令稀，以草覆上。又五月子熟，拔取曝乾，格柯打出，作蒿篅盛之。冬日亦得入窖，夏還出之。但不濕，亦得五六年停。"
      },
      {
        "index": 63,
        "text": "一畝收十石，都邑糶賣，石堪一匹絹。"
      },
      {
        "index": 64,
        "text": "若地柔良，不須重加耕墾者，於子熟時，好子稍有零落者，然後拔取，直深細鋤地一遍，勞令平，六月連雨時，穭生者亦尋滿地，省耕種之勞。"
      },
      {
        "index": 65,
        "text": "秋種者，五月子熟，拔去，急耕，十餘日又一轉，入六月又一轉，令好調熟，調熟如麻地。卽於六月中旱時，耬耩作壠，蹉子令破，手散，還勞令平，一同春法。但既是旱種，不須耬潤。此菜旱種，非連雨不生，所以不同春月要求濕下。種後，未遇連雨，雖一月不生，亦勿怪。麥底地亦得種，止須急耕調熟。雖名秋種，會在六月。六月中無不霖，遇連雨生，則根强科大。七月種者，雨多亦得，雨少則生不盡，但根細科小，不同六月種者，便十倍失矣。"
      },
      {
        "index": 66,
        "text": "大都不用觸地濕入中。生高數寸，鋤去穊者，供食及賣。"
      },
      {
        "index": 67,
        "text": "作菹者，十月足霜乃收之。一畝兩載，載直絹三匹。若留冬中食者，以草覆之，尚得竟冬中食。"
      },
      {
        "index": 68,
        "text": "其春種小小供食者，自可畦種。畦種者一如葵法。若種者，挼生子，令中破，籠盛，一日再度以水沃之，令生芽，然後種之。再宿卽生矣。"
      },
      {
        "index": 69,
        "text": "凡種菜，子難生者，皆水沃令芽生，無不卽生矣。"
      },
      {
        "index": 70,
        "text": "作胡荽菹法：湯中渫出之，著大瓮中，以暖鹽水經宿浸之。明日，汲水淨洗，出別器中，以鹽、酢浸之，香美不苦。亦可洗訖，作粥清、麥䴷末，如䖆芥菹法，亦有一種味。作裹菹者，亦須渫去苦汁，然後乃用之矣。"
      },
      {
        "index": 71,
        "text": "三月中，候棗葉始生，乃種蘭香。治畦下水，一同葵法。及水散子訖。水盡，簁熟糞，僅得蓋子便止。晝日箔蓋，夜卽去之。生卽去箔。常令足水。六月連雨，拔栽之。"
      },
      {
        "index": 72,
        "text": "作菹及乾者，九月收。作乾者，大晴時，薄地刈取，布地曝之。乾乃挼取末，瓮中盛。須則取用。"
      },
      {
        "index": 73,
        "text": "取子者，十月收。"
      },
      {
        "index": 74,
        "text": "《博物志》曰：「燒馬蹄、羊角成灰，春散著濕地，羅勒乃生。」"
      },
      {
        "index": 75,
        "text": "三月可種荏、蓼。荏性甚易生。蓼尤宜水畦種也。荏則隨宜，園畔漫擲，便歲歲自生矣。"
      },
      {
        "index": 76,
        "text": "荏子秋未成，可收蓬於醬中藏之。其多種者，如種穀法。收子壓取油，可以煮餅。爲帛煎油彌佳。"
      },
      {
        "index": 77,
        "text": "蓼作菹者，長二寸則剪，絹袋盛，沈於醬瓮中。又長，更剪，常得嫩者。取子者，候實成，速收之。五月、六月中，蓼可爲韲以食莧。"
      },
      {
        "index": 78,
        "text": "崔寔曰：「正月，可種蓼。」"
      },
      {
        "index": 79,
        "text": "《家政法》曰：「三月可種蓼。」"
      },
      {
        "index": 80,
        "text": "薑宜白沙地，少與糞和。熟耕如麻地，不厭熟，縱橫七遍尤善。"
      },
      {
        "index": 81,
        "text": "三月種之。先重耬耩，尋壠下薑，一尺一科，令上土厚三寸。數鋤之。六月作葦屋覆之。九月掘出，置屋中。"
      },
      {
        "index": 82,
        "text": "中國土不宜薑，僅可存活，勢不滋息。種者，聊擬藥物小小耳。"
      },
      {
        "index": 83,
        "text": "崔寔曰：「三月，清明節後十日，封生薑。至四月立夏後，蠶大食，牙生，可種之。九月，藏茈薑、蘘荷。其歲若溫，皆待十月。」"
      },
      {
        "index": 84,
        "text": "《博物志》曰：「妊娠不可食薑，令子盈指。」"
      },
      {
        "index": 85,
        "text": "蘘荷宜在樹陰下。二月種之。一種永生，亦不須鋤。微須加糞，以土覆其上。"
      },
      {
        "index": 86,
        "text": "八月初，踏其苗令死。九月中，取旁生根爲菹；亦可醬中藏之。十月中，以穀麥糠覆之。二月，掃去之。"
      },
      {
        "index": 87,
        "text": "《食經》藏蘘荷法：「蘘荷一石，洗，漬。以苦酒六斗，盛銅盆中，著火上，使小沸。以蘘荷稍稍投之，小萎便出，著席上令冷。下苦酒三斗，以三升鹽著中。乾梅三升，使蘘荷一行。以鹽酢澆上，綿覆罌口。二十日便可食矣。」"
      },
      {
        "index": 88,
        "text": "《葛洪方》曰：「人得蠱，欲知姓名者，取蘘荷葉著病人卧席下，立呼蠱主名也。」"
      },
      {
        "index": 89,
        "text": "芹、𦼫，並收根畦種之。常令足水。尤忌潘泔及鹹水。性並易繁茂，而甜脆勝野生者。"
      },
      {
        "index": 90,
        "text": "白𦼫，尤宜糞，歲常可收。"
      },
      {
        "index": 91,
        "text": "馬芹子，可以調蒜韲。"
      },
      {
        "index": 92,
        "text": "菫及胡葸，子熟時收子，冬初畦種之。開春早得，美於野生。惟穊爲良，尤宜熟糞。"
      },
      {
        "index": 93,
        "text": "地宜良熟。七月種之。畦種水澆，一如韭法。"
      },
      {
        "index": 94,
        "text": "旱種者，重耬耩地，使壠深闊，竅瓠下子，批契曳之。"
      },
      {
        "index": 95,
        "text": "每至正月，燒去枯葉。地液輒耕壠，以鐵齒𨫒楱𨫒楱之，更以魯斫斸其科土，則滋茂矣。"
      },
      {
        "index": 96,
        "text": "一年三刈。留子者，一刈則止。"
      },
      {
        "index": 97,
        "text": "春初既中生噉，爲羹甚香。長宜飼馬，馬尤嗜。此物長生，種者一勞永逸。都邑負郭，所宜種之。"
      },
      {
        "index": 98,
        "text": "崔寔曰：「七月，八月，可種苜蓿。」"
      },
      {
        "index": 99,
        "text": "崔寔《四民月令》曰：「正旦，各上椒酒於其家長，稱觴舉壽，欣欣如也。上除若十五日，合諸膏、小草續命丸、散、注藥。農事未起，命成童以上，入太學，學五經。硯冰釋，命幼童入小學，學篇章。命女工趨織布，典饋釀春酒。」"
      },
      {
        "index": 100,
        "text": "染潢及治書法：凡打紙欲生，生則堅厚，特宜入潢。凡潢紙滅白便是，不宜太深，深則年久色闇也。人浸蘗熟，卽棄滓，直用純汁，費而無益。蘗熟後，漉滓擣而煮之，布囊壓訖，復擣煮之，凡三擣三煮，添和純汁者，其省四倍，又彌明淨。寫書，經夏然後入潢，縫不綻解。其新寫者，須以熨斗縫縫熨而潢之，不爾，入則零落矣。豆黃特不宜裛，裛則全不入黃矣。"
      },
      {
        "index": 101,
        "text": "凡開卷讀書，卷頭首紙，不宜急卷；急則破折，折則裂。以書帶上下絡首紙者，無不裂壞；卷一兩張後，乃以書帶上下絡之者，穩而不壞。卷書勿用鬲帶而引之，非直帶濕損卷，又損首紙令穴；當銜竹引之。書帶勿太急，急則令書腰折。騎驀書上過者，亦令書腰折。"
      },
      {
        "index": 102,
        "text": "書有毀裂，𠠫方紙而補者，率皆攣拳，瘢瘡硬厚。瘢痕於書有損。裂薄紙如䪥葉以補織，微相入，殆無際會，自非向明舉而看之，略不覺補。裂若屈曲者，還須於正紙上，逐屈曲形勢裂取而補之。若不先正元理，隨宜裂斜紙者，則令書拳縮。"
      },
      {
        "index": 103,
        "text": "凡點書、記事，多用緋縫，繒體硬强，費人齒力，俞污染書，又多零落。若用紅紙者，非直明淨無染，又紙性相親，久而不落。"
      },
      {
        "index": 104,
        "text": "雌黃治書法：先於青硬石上，水磨雌黃令熟；曝乾，更於瓷椀中研令極熟；曝乾，又於瓷椀中研令極熟。乃融好膠清，和於鐵杵臼中，熟擣。丸如墨丸，陰乾。以水研而治書，永不剥落。若於椀中和用之者，膠清雖多，久亦剥落。凡雌黃治書，待潢訖治者佳；先治入潢則動。"
      },
      {
        "index": 105,
        "text": "書廚中欲得安麝香、木瓜，令蠹蟲不生。五月濕熱，蠹蟲將生，書經夏不舒展者，必生蟲也。五月十五日以後，七月二十日以前，必須三度舒而展之。須要晴時，於大屋下風涼處，不見日處。日曝書，令書色暍。熱卷，生蟲彌速。陰雨潤氣，尤須避之。慎書如此，則數百年矣。"
      },
      {
        "index": 106,
        "text": "「二月。順陽習射，以備不虞。春分中，雷且發聲，先後各五日，寢別內外。蠶事未起，命縫人浣冬衣，徹複爲袷。其有嬴帛，遂供秋服。可糶粟、黍、大、小豆、麻、麥子等。收薪炭。」"
      },
      {
        "index": 107,
        "text": "漱生衣絹法：以水浸絹令没，一日數度廻轉之。六七日，水微臭，然後拍出，柔肕潔白，大勝用灰。"
      },
      {
        "index": 108,
        "text": "上犢車篷軬及糊屏風、書袠令不生蟲法：水浸石灰，經一宿，挹取汁以和豆黏及作麵糊則無蟲。若黏紙寫書，入潢則黑矣。"
      },
      {
        "index": 109,
        "text": "作假蠟燭法：蒲熟時，多收蒲臺。削肥松，大如指，以爲心。爛布纏之。融羊、牛脂，灌於蒲臺中，宛轉於板上，挼令圓平。更灌，更展，麤細足，便止。融蠟灌之。足得供事。其省功十倍也。"
      },
      {
        "index": 110,
        "text": "「三月。三日及上除，採艾及柳絮。是月也，冬穀或盡，椹麥未熟，乃順陽布德，振贍窮乏，務施九族，自親者始。無或蘊財，忍人之窮；無或利名，罄家繼富：度入爲出，處厥中焉。蠶農尚閑，可利溝瀆，葺治牆屋；修門戶，警設守備，以禦春饑草竊之寇。是月盡夏至，暖氣將盛，日烈暵燥，利用漆油，作諸日煎藥。可糶黍。買布。"
      },
      {
        "index": 111,
        "text": "「四月。繭既入簇，趨繰，剖綿；具機杼，敬經絡。草茂，可燒灰。是月也，可作棗糒，以禦賓客。可糴穬及大麥。收弊絮。"
      },
      {
        "index": 112,
        "text": "「五月。芒種節後，陽氣始虧，陰慝將萌；暖氣始盛，蠱蠹並興。乃弛角弓弩，解其徽絃；弢竹木弓弩，弛其絃。以灰藏旃、裘、毛毳之物及箭羽。以竿挂油衣，勿辟藏。是月五日，合止痢黃連丸、霍亂丸。採葸耳。取蟾蜍及東行螻蛄。霖雨將降，儲米穀、薪炭，以備道路陷滯不通。是月也，陰陽争，血氣散。夏至先後各十五日，薄滋味，勿多食肥醲；距立秋，無食煮餅及水引餅。可糶大、小豆、胡麻。糴穬、大、小麥。收弊絮及布帛。至後糴䴸䵀，曝乾，置甖中，密封，至冬可養馬。"
      },
      {
        "index": 113,
        "text": "「六月。命女工織縑縳。可燒灰，染青、紺雜色。"
      },
      {
        "index": 114,
        "text": "「七月。四日，命治麴室，具箔槌，取淨艾。六日，饌治五穀、磨具。七日，遂作麴，及曝經書與衣裳。作乾糗。採葸耳。處暑中，向秋節，浣故製新，作袷薄，以備始涼。糶大、小豆。糴麥。收縑練。"
      },
      {
        "index": 115,
        "text": "「八月。暑退，命幼童入小學，如正月焉。涼風戒寒，趣練縑帛，染綵色。」"
      },
      {
        "index": 116,
        "text": "河東染御黃法：碓擣地黃根令熟，灰汁和之，攪令勻，搦取汁，別器盛。更擣滓，使極熟，又以灰汁和之，如薄粥，瀉入不渝釜中，煮生絹。數廻轉使勻，舉看有盛水袋子，便是絹熟。抒出，著盆中，尋繹舒張。少時，捩出，淨搌去滓。曬極乾。以別絹濾白淳汁，和熱抒出，更就盆染之，急舒展令勻。汁冷，捩出，曝乾，則成矣。治釜不渝法，在「醴酪」條中。大率三升地黃，染得一匹御黃。地黃多則好。柞柴、桑薪、蒿灰等物，皆得用之。"
      },
      {
        "index": 117,
        "text": "「擘綿治絮，製新浣故，及韋履賤好，預買以備冬寒。刈萑、葦、芻茭。涼燥，可上角弓弩，繕理，檠正，縳徽絃，遂以習射。弛竹木弓、弧。糶種麥。糴黍。"
      },
      {
        "index": 118,
        "text": "「九月。治場圃，塗囷倉，脩簞、窖。繕五兵，習戰射，以備寒凍窮厄之寇。存問九族孤、寡、老、病不能自存者，分厚徹重，以救其寒。"
      },
      {
        "index": 119,
        "text": "「十月。培築垣牆，塞向、墐戶。上辛，命典饋漬麴，釀冬酒。作脯臘。農事畢，命成童入太學，如正月焉。五穀既登，家儲蓄積，乃順時令，勑喪紀，同宗有貧窶久喪不堪葬者，則糾合宗人，共興舉之，以親疎貧富爲差，正心平斂，無相踰越，先自竭以率不隨。先冰凍，作涼餳，煮暴飴。可析麻，緝績布縷。作白履、不借。賣縑帛、弊絮。糴粟、豆、麻子。"
      },
      {
        "index": 120,
        "text": "「十一月。陰陽争，血氣散。冬至日先後各五日，寢別內外。硯冰凍，命幼童讀《孝經》、《論語》、篇章、小學。可釀醢。糴岻稻、粟、豆、麻子。"
      },
      {
        "index": 121,
        "text": "「十二月。請召宗族、婚姻、賔、旅，講好和禮，以篤恩紀。休農息役，惠必下浹。遂合耦田器，養耕牛，選任田者，以俟農事之起。去豬盍車骨及臘日祀炙箑，東門磔白雞頭。」"
      },
      {
        "index": 122,
        "text": "《范子計然》曰：「五穀者，萬民之命，國之重寶。故無道之君及無道之民，不能積其盛有餘之時，以待其衰不足也。」"
      },
      {
        "index": 123,
        "text": "《孟子》曰：「狗彘食人之食而不知檢，塗有餓殍而不知發，人死，則曰：『非我也，歲也。』是何異於刺人而殺之，曰：『非我也，兵也。』」"
      },
      {
        "index": 124,
        "text": "凡糴五穀、菜子，皆須初熟日糴，將種時糶，收利必倍。凡冬糴豆、穀，至夏秋初雨潦之時糶之，價亦倍矣。蓋自然之數。"
      },
      {
        "index": 125,
        "text": "魯秋胡曰：「力田不如逢年，豐者尤宜多糴。」"
      },
      {
        "index": 126,
        "text": "《史記‧貨殖傳》曰：「宣曲任氏爲督道倉吏。秦之敗，豪傑皆争取金玉，任氏獨窖倉粟。楚漢相拒滎陽，民不得耕，米石至數萬，而豪傑金玉，盡歸任氏。任氏以此起富。」其效也。且風、蟲、水、旱，饑饉荐臻，十年之內，儉居四五，安可不預備凶災也？"
      },
      {
        "index": 127,
        "text": "《師曠占》五穀貴賤法：「常以十月朔日，占春糶貴賤：風從東來，春賤；逆此者，貴。以四月朔占秋糶：風從南來、西來者，秋皆賤；逆此者，貴。以正月朔占夏糶：風從南來、東來者，皆賤；逆此者，貴。」"
      },
      {
        "index": 128,
        "text": "《師曠占》五穀曰：「正月甲戌日，大風東來折樹者，稻熟。甲寅日，大風西北來者貴。庚寅日，風從西、北來者，皆貴。二月甲戌日，風從南來者，稻熟。乙卯日，稻上場，不雨晴明，不熟。四月四日雨，稻熟；日月珥，天下喜。十五日、十六日雨，晚稻善；日月蝕。」"
      },
      {
        "index": 129,
        "text": "《師曠占》五穀早晚曰：「粟米常以九月爲本；若貴賤不時，以最賤所之月爲本。粟以秋得本，貴在來夏；以冬得本，貴在來秋。此收穀遠近之期也，早晚以其時差之。粟米春夏貴去年秋冬什七，到夏復貴秋冬什九者，是陽道之極也，急糶之勿留，留則太賤也。」"
      },
      {
        "index": 130,
        "text": "「黃帝問師曠曰：『欲知牛馬貴賤？』『秋葵下有小葵生，牛貴；大葵不蟲，牛馬賤。』」"
      },
      {
        "index": 131,
        "text": "《越絕書》曰：「越王問范子曰：『今寡人欲保穀，爲之奈何？』范子曰：『欲保穀，必觀於野，視諸侯所多少爲備。』越王曰：『所少可得爲困，其貴賤亦有應乎？』范子曰：『夫知穀貴賤之法，必察天之三表，卽決矣。』越王曰：『請問三表。』范子曰：『水之勢勝金，陰氣蓄積大盛，水據金而死，故金中有水，如此者，歲大敗，八穀皆貴。金之勢勝木，陽氣蓄積大盛，金據木而死，故木中有火。如此者，歲大美，八穀皆賤。金木水火更相勝，此天之三表也，不可不察。能知三表，可以爲邦寶。』……越王又問曰：『寡人已聞陰陽之事，穀之貴賤，可得聞乎？』答曰：『陽主貴，陰主賤。故當寒不寒，穀暴貴；當溫不溫，穀暴賤。……』王曰：『善！』書帛致於枕中，以爲國寶。」"
      },
      {
        "index": 132,
        "text": "「范子曰：『……堯、舜、禹、湯，皆有預見之明，雖有凶年，而民不窮。』王曰：『善！』以丹書帛，致之枕中，以爲國寶。」"
      },
      {
        "index": 133,
        "text": "《鹽鐵論》曰：「桃李實多者，來年爲之穰。」"
      },
      {
        "index": 134,
        "text": "《物理論》曰：「正月望夜占陰陽，陽長卽旱，陰長卽水。立表以測其長短，審其水旱，表長丈二尺：月影長二尺者以下，大旱；二尺五寸至三尺，小旱；三尺五寸至四尺，調適，高下皆熟；四尺五寸至五尺，小水；五尺五寸至六尺，大水。月影所極，則正面也；立表中正，乃得其定。」又曰：「正月朔旦，四面有黃氣，其歲大豐。此黃帝用事，土氣黃均，四方並熟。有青氣雜黃，有螟蟲。赤氣，大旱。黑氣，大水，正朝占歲星，上有青氣，宜桑；赤氣，宜豆；黃氣，宜稻。」"
      },
      {
        "index": 135,
        "text": "《史記天官書》曰：「正月旦，決八風：風從南方來，大旱；西南，小旱；西方，有兵；西北，戎菽爲，趣兵；北方，爲中歲；東北，爲上歲；東方，大水；東南，民有疾疫，歲惡。……正月上甲，風從東方來，宜蠶；從西方，若旦黃雲，惡。」"
      },
      {
        "index": 136,
        "text": "《師曠占》曰：「黃帝問曰：『吾欲占歲苦樂善惡，可知否？』對曰：『歲欲甘，甘草先生；歲欲苦，苦草先生；歲欲雨，雨草先生；歲欲旱，旱草先生；歲欲流，流草先生；歲欲病，病草先生。』」"
      }
    ]
  }
}