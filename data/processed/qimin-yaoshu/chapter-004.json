{
  "chapterNumber": 4,
  "title": "卷第一",
  "sourceContent": {
    "paragraphs": [
      {
        "index": 1,
        "text": "凡開荒山澤田，皆七月芟艾之，草乾卽放火，至春而開。其林木大者𠠜殺之，葉死不扇，便任耕種。三歲後，根枯莖朽，以火燒之。耕荒畢，以鐵齒𨫒楱再徧杷之，漫擲黍穄，勞亦再徧。明年，乃中爲穀田。"
      },
      {
        "index": 2,
        "text": "凡耕高下田，不問春秋，必須燥濕得所爲佳。若水旱不調，寧燥不濕。春耕尋手勞，秋耕待白背勞。"
      },
      {
        "index": 3,
        "text": "凡秋耕欲深，春夏欲淺。犂欲廉，勞欲再。秋耕䅖青者爲上。初耕欲深，轉地欲淺。菅茅之地，宜縱牛羊踐之，七月耕之則死。"
      },
      {
        "index": 4,
        "text": "凡美田之法，緑豆爲上，小豆、胡麻次之。悉皆五、六月中䆊種，七月、八月犂䅖殺之，爲春穀田，則畝收十石，其美與蠶矢、熟糞同。"
      },
      {
        "index": 5,
        "text": "凡秋收之後，牛力弱，未及卽秋耕者，穀、黍、穄、粱、秫茇之下，卽移羸速鋒之，地恒潤澤而不堅硬。乃至冬初，常得耕勞，不患枯旱。若牛力少者，但九月、十月一勞之，至春𥡦種亦得。"
      },
      {
        "index": 6,
        "text": "《禮記‧月令》曰：「孟春之月，……天子乃以元日，祈穀於上帝。乃擇元辰，天子親載耒耜，……帥三公、九卿、諸侯、大夫，躬耕帝籍。……是月也，天氣下降，地氣上騰，天地同和，草木萌動。……命田司……善相丘陵、阪險、原隰，土地所宜，五穀所殖，以教導民。……田事既飭，先定準直，農乃不惑。……"
      },
      {
        "index": 7,
        "text": "「仲春之月，……耕者少舍，乃脩闔扇。……無作大事，以妨農事。……"
      },
      {
        "index": 8,
        "text": "「孟夏之月，……勞農勸民，無或失時。……命農勉作，無休於都。"
      },
      {
        "index": 9,
        "text": "「季秋之月，……蟄蟲咸俯在內，皆墐其戶。"
      },
      {
        "index": 10,
        "text": "「孟冬之月，……天氣上騰，地氣下降，天地不通，閉藏而成冬。……勞農以休息之。"
      },
      {
        "index": 11,
        "text": "「仲冬之月，……土事無作，慎無發蓋，無發屋室，……地氣且泄，是謂發天地之房，諸蟄則死，民必疾疫。"
      },
      {
        "index": 12,
        "text": "「季冬之月，……命田官告人出五種；命農計耦耕事，脩耒耜，具田器。是月也，日窮于次，月窮于紀，星廻于天，數將幾終，歲且更始，專而農民，毋有所使。……」"
      },
      {
        "index": 13,
        "text": "《孟子》曰：「士之仕也，猶農夫之耕也。」"
      },
      {
        "index": 14,
        "text": "魏文侯曰：「民春以力耕，夏以强耘，秋以收斂。」"
      },
      {
        "index": 15,
        "text": "《雜陰陽書》曰：「亥爲天倉，耕之始。」"
      },
      {
        "index": 16,
        "text": "《呂氏春秋》曰：「冬至後五旬七日昌生。昌者，百草之先生也，於是始耕。」"
      },
      {
        "index": 17,
        "text": "《淮南子》曰：「耕之爲事也勞，織之爲事也擾。擾勞之事，而民不舍者，知其可以衣食也。人之情，不能無衣食。衣食之道，必始於耕織，……。物之若耕織，始初甚勞，終必利也衆。」又曰：「不能耕而欲黍粱，不能織而喜縫裳，無其事而求其功，難矣。」"
      },
      {
        "index": 18,
        "text": "《氾勝之書》曰：「凡耕之本，在於趣時，和土，務糞澤，早鋤早穫。"
      },
      {
        "index": 19,
        "text": "「春凍解，地氣始通，土一和解。夏至，天氣始暑，陰氣始盛，土復解。夏至後九十日，晝夜分，天地氣和。以此時耕田，一而當五，名曰膏澤，皆得時功。"
      },
      {
        "index": 20,
        "text": "「春地氣通，可耕堅硬强地黑壚土，輒平摩其塊以生草，草生復耕之，天有小雨復耕和之，勿令有塊以待時。所謂强土而弱之也。"
      },
      {
        "index": 21,
        "text": "「春候地氣始通：椓橛木長尺二寸，埋尺，見其二寸；立春後，土塊散，上没橛，陳根可拔。此時二十日以後，和氣去，卽土剛。以時耕，一而當四；和氣去耕，四不當一。"
      },
      {
        "index": 22,
        "text": "「杏始華榮，輒耕輕土弱土。望杏花落，復耕。耕輒藺之。草生，有雨澤，耕重藺之。土甚輕者，以牛羊踐之。如此則土强。此謂弱土而强之也。"
      },
      {
        "index": 23,
        "text": "「春氣未通，則土歷適不保澤，終歲不宜稼，非糞不解。慎無旱耕。須草生，至可耕時，有雨卽耕，土相親，苗獨生，草穢爛，皆成良田。此一耕而當五也。不如此而旱耕，塊硬，苗、穢同孔出，不可鋤治，反爲敗田。秋無雨而耕，絶土氣，土堅垎，名曰『臘田』。及盛冬耕，泄陰氣，土枯燥，名曰『脯田』。脯田與臘田，皆傷田，二歲不起稼，則一歲休之。"
      },
      {
        "index": 24,
        "text": "「凡麥田，常以五月耕，六月再耕，七月勿耕，謹摩平以待種時。五月耕，一當三。六月耕，一當再。若七月耕，五不當一。"
      },
      {
        "index": 25,
        "text": "「冬雨雪止，輒以藺之，掩地雪，勿使從風飛去；後雪復藺之；則立春保澤，凍蟲死，來年宜稼。"
      },
      {
        "index": 26,
        "text": "「得時之和，適地之宜，田雖薄惡，收可畝十石。」"
      },
      {
        "index": 27,
        "text": "崔寔《四民月令》曰：「正月，地氣上騰，土長冒橛，陳根可拔，急菑强土黑壚之田。二月，陰凍畢澤，可菑美田緩土及河渚小處。三月，杏華盛，可菑沙白輕土之田。五月、六月，可菑麥田。」"
      },
      {
        "index": 28,
        "text": "崔寔《政論》曰：「武帝以趙過爲搜粟都尉，教民耕殖。其法三犂共一牛，一人將之，下種，挽耬，皆取備焉。日種一頃。至今三輔猶賴其利。今遼東耕犂，轅長四尺，迴轉相妨，既用兩牛，兩人牽之，一人將耕，一人下種，二人挽耬：凡用兩牛六人，一日纔種二十五畝。其懸絶如此。」"
      },
      {
        "index": 29,
        "text": "凡五穀種子，浥鬱則不生，生者亦尋死。種雜者，禾則早晚不均，舂復減而難熟，糶賣以雜糅見疵，炊爨失生熟之節。所以特宜存意，不可徒然。"
      },
      {
        "index": 30,
        "text": "粟、黍、穄、粱、秫，常歲歲別收，選好穗純色者，劁刈高懸之。至春治取，別種，以擬明年種子。其別種種子，常須加鋤。先治而別埋，還以所治蘘草蔽窖。將種前二十許日，開出水洮，卽曬令燥，種之。依《周官》相地所宜而糞種之。《氾勝之術》曰：「牽馬令就穀堆食數口，以馬踐過爲種，無虸蚄，厭虸蚄蟲也。」"
      },
      {
        "index": 31,
        "text": "《周官》曰：「草人，掌土化之法，以物地相其宜而爲之種。凡糞種：騂剛用牛，赤緹用羊，墳壤用麋，渴澤用鹿，鹹潟用貆，勃壤用狐，埴壚用豕，彊㯺用蕡，輕爂用犬。」"
      },
      {
        "index": 32,
        "text": "《淮南術》曰：「從冬至日數至來年正月朔日，五十日者，民食足；不滿五十日者，日減一斗；有餘日，日益一斗。」"
      },
      {
        "index": 33,
        "text": "《氾勝之書》曰：「種傷濕鬱熱則生蟲也。"
      },
      {
        "index": 34,
        "text": "「取麥種，候熟可穫，擇穗大彊者斬，束立場中之高燥處，曝使極燥。無令有白魚，有輒揚治之。取乾艾雜藏之，麥一石，艾一把。藏以瓦器、竹器。順時種之，則收常倍。"
      },
      {
        "index": 35,
        "text": "「取禾種，擇高大者，斬一節下，把懸高燥處，苗則不敗。"
      },
      {
        "index": 36,
        "text": "「欲知歲所宜，以布囊盛粟等諸物種，平量之，埋陰地。冬至後五十日，發取量之，息最多者，歲所宜也。」"
      },
      {
        "index": 37,
        "text": "《崔寔》曰：「平量五穀各一升，小甖盛，埋垣北牆陰下，……。」餘法同上。"
      },
      {
        "index": 38,
        "text": "《師曠占術》曰：「杏多實不蟲者，來年秋禾善。五木者，五穀之先；欲知五穀，但視五木。擇其木盛者，來年多種之，萬不失一也。」"
      },
      {
        "index": 39,
        "text": "種穀："
      },
      {
        "index": 40,
        "text": "凡穀成熟有早晚，苗稈有高下，收實有多少，質性有強弱，米味有美惡，粒實有息耗。地勢有良薄，山、澤有異宜。順天時，量地利，則用力少而成功多。任情返道，勞而無獲。"
      },
      {
        "index": 41,
        "text": "凡穀田，緑豆、小豆底爲上，麻、黍、胡麻次之，蕪菁、大豆爲下。"
      },
      {
        "index": 42,
        "text": "良地一畝，用子五升，薄地三升。穀田必須歲易。二月、三月種者爲稙禾，四月、五月種者爲穉禾。二月上旬及麻、菩楊生種者爲上時，三月上旬及清明節、桃始花爲中時，四月上旬及棗葉生、桑花落爲下時。歲道宜晚者，五月、六月初亦得。"
      },
      {
        "index": 43,
        "text": "凡春種欲深，宜曳重撻。夏種欲淺，直置自生。"
      },
      {
        "index": 44,
        "text": "凡種穀，雨後爲佳。遇小雨，宜接濕種；遇大雨，待薉生。春若遇旱，秋耕之地，得仰壠待雨。夏若仰壠，非直盪汰不生，兼與草薉俱出。"
      },
      {
        "index": 45,
        "text": "凡田欲早晚相雜。有閏之歲，節氣近後，宜晚田。然大率欲早，早田倍多於晚。"
      },
      {
        "index": 46,
        "text": "苗生如馬耳則鏃鋤。稀豁之處，鋤而補之。凡五穀，唯小鋤爲良。良田率一尺留一科。"
      },
      {
        "index": 47,
        "text": "薄地尋壠躡之。"
      },
      {
        "index": 48,
        "text": "苗出壠則深鋤。鋤不厭數，周而復始，勿以無草而暫停。"
      },
      {
        "index": 49,
        "text": "春鋤起地，夏爲除草，故春鋤不用觸濕。六月以後，雖濕亦無嫌。"
      },
      {
        "index": 50,
        "text": "苗既出壠，每一經雨，白背時，輒以鐵齒𨫒楱縱橫杷而勞之。"
      },
      {
        "index": 51,
        "text": "苗高一尺，鋒之。耩者，非不壅本苗深，殺草，益實，然令地堅硬，乏澤難耕。鋤得五徧以上，不煩耩。"
      },
      {
        "index": 52,
        "text": "凡種，欲牛遲緩行，種人令促步以足躡壠底。"
      },
      {
        "index": 53,
        "text": "熟，速刈。乾，速積。"
      },
      {
        "index": 54,
        "text": "凡五穀，大判上旬種者全收，中旬中收，下旬下收。"
      },
      {
        "index": 55,
        "text": "《雜陰陽書》曰：「禾『生』於棗或楊。九十日秀，秀後六十日成。禾『生』於寅，『壯』於丁、午，『長』於丙，『老』於戊，『死』於申，惡於壬、癸，忌於乙、丑。"
      },
      {
        "index": 56,
        "text": "「凡種五穀，以『生』、『長』、『壯』日種者多實，『老』、『惡』、『死』日種者收薄，以忌日種者敗傷。又用『成』、『收』、『滿』、『平』、『定』日爲佳。」"
      },
      {
        "index": 57,
        "text": "《氾勝之書》曰：「小豆忌卯，稻、麻忌辰，禾忌丙，黍忌丑，秫忌寅、未，小麥忌戌，大麥忌子，大豆忌申、卯。凡九穀有忌日，種之不避其忌，則多傷敗。此非虛語也。其自然者，燒黍穰則害瓠。」"
      },
      {
        "index": 58,
        "text": "《禮記‧月令》曰：「孟秋之月，……修宮室，坏垣牆。……"
      },
      {
        "index": 59,
        "text": "「仲秋之月，……可以築城郭，……穿竇窖，修囷倉。乃命有司，趣民收斂，務畜菜，多積聚。"
      },
      {
        "index": 60,
        "text": "「季秋之月，……農事備收。……"
      },
      {
        "index": 61,
        "text": "「孟冬之月，……謹蓋藏，……循行積聚，無有不斂。……"
      },
      {
        "index": 62,
        "text": "「仲冬之月，……農有不收藏積聚者，……取之不詰。……」"
      },
      {
        "index": 63,
        "text": "《尚書考靈曜》曰：「春，鳥星昏中，以種稷。秋，虛星昏中，以收斂。」"
      },
      {
        "index": 64,
        "text": "《莊子》長梧封人曰：「昔予爲禾，耕而鹵莽之，則其實亦鹵莽而報予；芸而滅裂之，其實亦滅裂而報予。予來年變齊，深其耕而熟耰之，其禾繁以滋。予終年厭飱。」"
      },
      {
        "index": 65,
        "text": "《孟子》曰：「不違農時，穀不可勝食。」「諺曰：『雖有智惠，不如乘勢；雖有鎡錤上茲下其，不如待時。』」又曰：「五穀，種之美者也；苟爲不熟，不如稊稗。夫仁，亦在熟而已矣。」"
      },
      {
        "index": 66,
        "text": "《淮南子》曰：「夫地勢，水東流，人必事焉，然後水潦得谷行。禾稼春生，人必加功焉，故五穀遂長。聽其自流，待其自生，大禹之功不立，而后稷之智不用。」"
      },
      {
        "index": 67,
        "text": "「禹決江疏河，以爲天下興利，不能使水西流；后稷闢土墾草，以爲百姓力農，然而不能使禾冬生：豈其人事不至哉？其勢不可也。……"
      },
      {
        "index": 68,
        "text": "「食者民之本，民者國之本，國者君之本。是故人君上因天時，下盡地利，中用人力，是以羣生遂長，五穀蕃殖。教民養育六畜，以時種樹，務修田疇，滋殖桑、麻。肥、墝、高、下，各因其宜。丘陵、阪險不生五穀者，樹以竹木。春伐枯槁，夏取果、蓏，秋畜蔬、食，冬伐薪、蒸，以爲民資。是故生無乏用，死無轉屍。……"
      },
      {
        "index": 69,
        "text": "「故先王之制，四海雲至，而修封疆；蝦蟇鳴，燕降，而通路除道矣；陰降百泉，則修橋梁。昏，張中，則務樹穀；大火中，卽種黍、菽；虛中，卽種宿麥；昴星中，則收斂蓄積，伐薪木。……所以應時修備，富國利民。」"
      },
      {
        "index": 70,
        "text": "「霜降而樹穀，冰泮而求穫，欲得食則難矣。」"
      },
      {
        "index": 71,
        "text": "又曰：「爲治之本，務在安民；安民之本，在於足用；足用之本，在於勿奪時；勿奪時之本，在於省事；省事之本，在於節欲；節欲之本，在於反性。未有能搖其本而靖其末，濁其源而清其流者也。」"
      },
      {
        "index": 72,
        "text": "「夫日迴而月周，時不與人遊。故聖人不貴尺璧而重寸陰，時難得而易失也。故禹之趨時也，履遺而不納，冠挂而不顧，非争其先也，而争其得時也。」"
      },
      {
        "index": 73,
        "text": "《呂氏春秋》曰：「苗，其弱也欲孤，其長也欲相與俱，其熟也欲相扶。是故三以爲族，乃多粟。」「吾苗有行，故速長；弱不相害，故速大。橫行必得，從行必術，正其行，通其風。」"
      },
      {
        "index": 74,
        "text": "《鹽鐵論》曰：「惜草茅者耗禾稼，惠盗賊者傷良人。」"
      },
      {
        "index": 75,
        "text": "《氾勝之書》曰：「種禾無期，因地爲時。三月榆莢時雨，高地強土可種禾。"
      },
      {
        "index": 76,
        "text": "「薄田不能糞者，以原蠶矢雜禾種種之，則禾不蟲。"
      },
      {
        "index": 77,
        "text": "「又取馬骨剉一石，以水三石，煮之三沸；漉去滓，以汁漬附子五枚。三四日，去附子，以汁和蠶矢、羊矢各等分，撓令洞洞如稠粥。先種二十日時，以溲種如麥飯狀。常天旱燥時溲之，立乾；薄布數撓，令易乾。明日復溲。天陰雨則勿溲。六七溲而止。輒曝，謹藏，勿令復濕。至可種時，以餘汁溲而種之，則禾稼不蝗蟲。無馬骨，亦可用雪汁。雪汁者，五穀之精也，使稼耐旱。常以冬藏雪汁，器盛，埋於地中。治種如此，則收常倍。」"
      },
      {
        "index": 78,
        "text": "《氾勝之書》「區種法」曰：「湯有旱災，伊尹作爲區田，教民糞種，負水澆稼。"
      },
      {
        "index": 79,
        "text": "「區田以糞氣爲美，非必須良田也。諸山、陵、近邑高危傾阪及丘城上，皆可爲區田。"
      },
      {
        "index": 80,
        "text": "「區田不耕旁地，庶盡地力。"
      },
      {
        "index": 81,
        "text": "「凡區種，不先治地，便荒地爲之。"
      },
      {
        "index": 82,
        "text": "「以畝爲率，令一畝之地，長十八丈，廣四丈八尺；當橫分十八丈作十五町；町間分爲十四道，以通人行，道廣一尺五寸；町皆廣一丈五寸，長四丈八尺。尺直橫鑿町作溝，溝廣一尺，深亦一尺。積壤於溝間，相去亦一尺。嘗悉以一尺地積壤，不相受，令弘作二尺地以積壤。"
      },
      {
        "index": 83,
        "text": "「種禾、黍於溝間，夾溝爲兩行，去溝兩邊各二寸半，中央相去五寸，旁行相去亦五寸。一溝容四十四株。一畝合萬五千七百五十株。種禾、黍，令上有一寸土，不可令過一寸，亦不可令減一寸。"
      },
      {
        "index": 84,
        "text": "「凡區種麥，令相去二寸一行。一行容五十二株。一畝凡九萬三千五百五十株。麥上土，令厚二寸。"
      },
      {
        "index": 85,
        "text": "「凡區種大豆，令相去一尺二寸。一行容九株。一畝凡六千四百八十株。"
      },
      {
        "index": 86,
        "text": "「區種荏，令相去三尺。"
      },
      {
        "index": 87,
        "text": "「胡麻，相去一尺。"
      },
      {
        "index": 88,
        "text": "「區種，天旱常溉之，一畝常收百斛。"
      },
      {
        "index": 89,
        "text": "「上農夫區，方深各六寸，間相去九寸。一畝三千七百區。一日作千區。區種粟二十粒；美糞一升，合土和之。畝用種二升。秋收，區別三升粟，畝收百斛。丁男長女治十畝。十畝收千石。歲食三十六石，支二十六年。"
      },
      {
        "index": 90,
        "text": "「中農夫區，方九寸，深六寸，相去二尺。一畝千二十七區。用種一升。收粟五十一石。一日作三百區。"
      },
      {
        "index": 91,
        "text": "「下農夫區，方九寸，深六寸，相去三尺。一畝五百六十七區。用種半升。收二十八石。一日作二百區。"
      },
      {
        "index": 92,
        "text": "「區中草生，茇之。區間草，以剗剗之，若以鋤鋤。苗長不能耘之者，以𠛎鎌比地刈其草矣。」"
      },
      {
        "index": 93,
        "text": "氾勝之曰：「驗美田至十九石，中田十三石，薄田一十石。『尹擇』取減法，『神農』復加之。"
      },
      {
        "index": 94,
        "text": "「骨汁、糞汁溲種：剉馬骨、牛、羊、豬、麋、鹿骨一斗，以雪汁三斗，煮之三沸。取汁以漬附子，率汁一斗，附子五枚。漬之五日，去附子。擣麋、鹿、羊矢等分，置汁中熟撓和之。候晏溫，又溲曝，狀如『后稷法』，皆溲汁乾乃止。若無骨，煮繰蛹汁和溲。如此則以區種之，大旱澆之，其收至畝百石以上，十倍於『后稷』。此言馬、蠶，皆蟲之先也，及附子，令稼不蝗蟲，骨汁及繰蛹汁皆肥，使稼耐旱，終歲不失於穫。"
      },
      {
        "index": 95,
        "text": "「穫不可不速，常以急疾爲務。芒張葉黃，捷穫之無疑。"
      },
      {
        "index": 96,
        "text": "「穫禾之法，熟過半斷之。」"
      },
      {
        "index": 97,
        "text": "《孝經援神契》曰：「黃白土宜禾。」"
      },
      {
        "index": 98,
        "text": "《說文》曰：「禾，嘉穀也。以二月始生，八月而熟，得之中和，故謂之禾。禾，木也，木王而生，金王而死。」"
      },
      {
        "index": 99,
        "text": "崔寔曰：「二月、三月，可種稙禾。美田欲稠，薄田欲稀。」"
      },
      {
        "index": 100,
        "text": "《氾勝之書》曰：「稙禾，夏至後八十、九十日，常夜半候之，天有霜若白露下，以平明時，令兩人持長索相對，各持一端，以㮣禾中，去霜露，日出乃止。如此，禾稼五穀不傷矣。」"
      },
      {
        "index": 101,
        "text": "《氾勝之書》曰：「稗，既堪水旱，種無不熟之時，又特滋茂盛，易生蕪穢。良田畝得二、三十斛。宜種之，備凶年。"
      },
      {
        "index": 102,
        "text": "「稗中有米，熟時擣取米，炊食之，不減粱米。又可釀作酒。"
      },
      {
        "index": 103,
        "text": "「蟲食桃者粟貴。」"
      },
      {
        "index": 104,
        "text": "楊泉《物理論》曰：「種作曰稼，稼猶種也；收斂曰穡，穡猶收也：古今之言云爾。稼，農之本；穡，農之末。本輕而末重，前緩而後急。稼欲熟，收欲速。此良農之務也。」"
      },
      {
        "index": 105,
        "text": "《漢書‧食貨志》曰：「種穀必雜五種，以備災害。「田中不得有樹，用妨五穀。"
      },
      {
        "index": 106,
        "text": "「力耕數耘，收穫如寇盗之至。"
      },
      {
        "index": 107,
        "text": "「還廬樹桑，菜茹有畦，瓜、瓠、果、蓏，殖於疆易。"
      },
      {
        "index": 108,
        "text": "「雞、豚、狗、彘，毋失其時，女脩蠶織，則五十可以衣帛，七十可以食肉。……"
      },
      {
        "index": 109,
        "text": "「入者必持薪樵。輕重相分，班白不提挈。「冬，民既入，婦人同巷，相從夜績，女工一月得四十五日。必相從者，所以省費燎火，同巧拙而合習俗。……"
      },
      {
        "index": 110,
        "text": "「董仲舒曰：『《春秋》他穀不書，至於麥、禾不成則書之，以此見聖人於五穀，最重麥、禾也。』……"
      },
      {
        "index": 111,
        "text": "「趙過爲搜粟都尉。過能爲代田，一畮三甽，歲代處，故曰代田。古法也。"
      },
      {
        "index": 112,
        "text": "「后稷始甽田：以二耜爲耦，廣尺深尺曰甽，長終畮，一畮三甽，一夫三百甽，而播種於甽中。苗生葉以上，稍耨隴草，因隤其土，以附苗根。故其《詩》曰：『或芸或芓，黍稷儗儗。』芸，除草也。耔，附根也。言苗稍壯，每耨輒附根。比盛暑，隴盡而根深，能風與旱，故儗儗而盛也。"
      },
      {
        "index": 113,
        "text": "「其耕、耘、下種田器，皆有便巧。率十二夫爲田一井一屋，故畮五頃。用耦犂：二牛三人。一歲之收，常過縵田畮一斛以上，善者倍之。"
      },
      {
        "index": 114,
        "text": "「過使教田太常、三輔。大農置工巧奴與從事，爲作田器。二千石遣令、長、三老、力田，及里父老善田者，受田器，學耕種養苗狀。「民或苦少牛，亡以趨澤。故平都令光，教過以人輓犂。過奏光以爲丞，教民相與庸輓犂。率多人者，田日三十畮，少者十三畮。以故田多墾闢。"
      },
      {
        "index": 115,
        "text": "「過試以離宮卒，田其宮壖地，課得穀，皆多其旁田畮一斛以上。令命家田三輔公田。又教邊郡及居延城。是後邊城、河東、弘農、三輔、太常民，皆便代田，用力少而得穀多。」"
      }
    ]
  }
}