{
  "chapterNumber": 1,
  "title": "శ్రీ కాళహస్తీశ్వర శతకము (Sri Kalahasteeswara Satakam)",
  "sourceContent": {
    "paragraphs": [
      {
        "index": 0,
        "text": "శ్రీవిద్యుత్కలితా‌உజవంజవమహా-జీమూతపాపాంబుధా-\nరావేగంబున మన్మనోబ్జసముదీ-ర్ణత్వంబుఁ గోల్పోయితిన్ |\nదేవా! మీ కరుణాశరత్సమయమిం-తేఁ జాలుఁ జిద్భావనా-\nసేవం దామరతంపరై మనియెదన్- శ్రీ కాళహస్తీశ్వరా!"
      },
      {
        "index": 1,
        "text": "వాణీవల్లభదుర్లభంబగు భవద్ద్వారంబున న్నిల్చి ని\nర్వాణశ్రీఁ జెఱపట్టఁ జూచిన విచారద్రోహమో నిత్య క\nళ్యాణక్రీడలఁ బాసి దుర్దశలపా లై రాజలోకాధమ\nశ్రేణీద్వారము దూఱఁజేసి తిపుడో శ్రీ కాళహస్తీశ్వరా!"
      },
      {
        "index": 2,
        "text": "అంతా మిధ్య తలంచి చూచిన నరుం డట్లౌ టెఱింగిన్ సదా\nకాంత ల్పుత్రులు నర్ధమున్ తనువు ని క్కంబంచు మోహార్ణవ\nచిభ్రాంతిం జెంది జరించు గాని పరమార్ధంబైన నీయందుఁ దాఁ\nజింతాకంతయు జింత నిల్పఁడుగదా శ్రీ కాళహస్తీశ్వరా!"
      },
      {
        "index": 3,
        "text": "నీ నా సందొడఁబాటుమాట వినుమా నీచేత జీతంబు నేఁ\nగానిం బట్టక సంతతంబు మది వేడ్కం గొల్తు నంతస్సప\nత్నానీకంబున కొప్పగింపకుము నన్నాపాటీయే చాలుఁ దే\nజీనొల్లం గరి నొల్ల నొల్ల సిరులన్ శ్రీ కాళహస్తీశ్వరా!"
      },
      {
        "index": 4,
        "text": "భవకేలీమదిరామదంబున మహా పాపాత్ముఁడై వీడు న\nన్ను వివేకింపఁ డటంచు నేను నరకార్ణోరాశిపాలైనఁ బ\nట్టవు; బాలుండొకచోట నాటతమితోడ న్నూతఁ గూలంగఁ దం\nడ్రి విచారింపక యుండునా కటకటా శ్రీ కాళహస్తీశ్వరా!"
      },
      {
        "index": 5,
        "text": "స్వామిద్రోహముఁ జేసి యేనొకని గొల్వంబోతినో కాక నే\nనీమాట న్విననొల్లకుండితినొ నిన్నే దిక్కుగాఁ జూడనో\nయేమీ ఇట్టివృధాపరాధినగు నన్నీ దుఃఖవారాశివీ\nచీ మధ్యంబున ముంచి యుంపదగునా శ్రీ కాళహస్తీశ్వరా!"
      },
      {
        "index": 6,
        "text": "దివిజక్ష్మా రుహ ధేను రత్న ఘనభూతి ప్రస్ఫురద్రత్నసా\nనువు నీ విల్లు నిధీశ్వరుండు సఖుఁ డర్ణోరాశికన్యావిభుం\nడువిశేషార్చకుఁ డింక నీకెన ఘనుండుం గల్గునే నీవు చూ\nచి విచారింపవు లేమి నెవ్వఁడుడుపున్ శ్రీ కాళహస్తీశ్వరా!"
      },
      {
        "index": 7,
        "text": "నీతో యుధ్ధము చేయ నోఁపఁ గవితా నిర్మాణశక్తి న్నినుం\nబ్రీతుంజేయగలేను నీకొఱకు దండ్రింజంపగాఁజాల నా\nచేతన్ రోకట నిన్నుమొత్తవెఱతుంజీకాకు నాభక్తి యే\nరీతిన్నాకిఁక నిన్ను జూడగలుగన్ శ్రీ కాళహస్తీశ్వరా!"
      },
      {
        "index": 8,
        "text": "ఆలుంబిడ్డలు దల్లిదండ్రులు ధనంబంచు న్మహాబంధనం\nబేలా నామెడ గట్టినాడవిక నిన్నేవేళఁ జింతింతు ని\nర్మూలంబైన మనంబులో నెగడు దుర్మోహాబ్ధిలోఁ గ్రుంకి యీ\nశీలామాలపు జింత నెట్లుడిపెదో శ్రీ కాళహస్తీశ్వరా!"
      },
      {
        "index": 9,
        "text": "నిప్పై పాతకతూలశైల మడచున్ నీనామమున్ మానవుల్\nతప్పన్ దవ్వుల విన్న నంతక భుజాదర్పోద్ధతక్లేశముల్\nతప్పుందారును ముక్తు లౌదు రవి శాస్త్రంబుల్మహాపండితుల్\nచెప్పంగా దమకింక శంక వలెనా శ్రీ కాళహస్తీశ్వరా!"
      },
      {
        "index": 10,
        "text": "వీడెంబబ్బిన యప్పుడుం దమ నుతుల్ విన్నప్పుడుంబొట్టలోఁ\nగూడున్నప్పుడు శ్రీవిలాసములు పైకొన్నప్పుడుం గాయకుల్\nపాడంగ వినునప్పుడున్ జెలఁగు దంభప్రాయవిశ్రాణన\nక్రీడాసక్తుల నేమి చెప్పవలెనో శ్రీ కాళహస్తీశ్వరా!"
      },
      {
        "index": 11,
        "text": "నిను సేవింపగ నాపదల్ వొడమనీ నిత్యోత్సవం బబ్బనీ\nజనమాత్రుండననీ మహాత్ము డననీ సంసారమోహంబు పై\nకొననీ ఙ్ఞానము గల్గనీ గ్రహగనుల్ గుందింపనీ మేలువ\nచ్చిన రానీ యవి నాకు భూషణములో శ్రీ కాళహస్తీశ్వరా!"
      },
      {
        "index": 12,
        "text": "ఏ వేదంబు బఠించె లూత భుజంగం బేశాస్త్రముల్సూచె దా\nనే విద్యాభ్యసనంబొనర్చెఁ గరి చెంచేమంత్ర మూహించె బో\nధావిర్భావనిదానముల్ చదువులయ్యా! కావు! మీపాదసం\nసేవాసక్తియె కాక జంతుతతికిన్ శ్రీ కాళహస్తీశ్వరా!"
      },
      {
        "index": 13,
        "text": "కాయల్ గాచె వధూనఖాగ్రములచే గాయంబు వక్షోజముల్\nరాయన్ రాపడె ఱొమ్ము మన్మధ విహారక్లేశవిభ్రాంతిచే\nబ్రాయం బాయెను బట్టగట్టె దలచెప్పన్ రోత సంసారమేఁ\nజేయంజాల విరక్తుఁ జేయఁగదవే శ్రీ కాళహస్తీశ్వరా!"
      },
      {
        "index": 14,
        "text": "నిన్నేరూపముగా భజింతు మదిలో నీరూపు మోకాలొ స్త్రీ\nచన్నో కుంచము మేకపెంటికయొ యీ సందేహముల్మాన్పి నా\nకన్నార న్భవదీయమూర్తి సగుణా కారంబుగా జూపవే\nచిన్నీరేజవిహారమత్తమధుపా శ్రీ కాళహస్తీశ్వరా!"
      },
      {
        "index": 15,
        "text": "నిను నావాఁకిలి గావుమంటినొ మరున్నీలాకాభ్రాంతిఁ గుం\nటెన పొమ్మంటినొ యెంగిలిచ్చి తిను తింటేఁగాని కాదంటినో\nనిను నెమ్మిందగ విశ్వసించుసుజనానీకంబు రక్షింపఁజే\nసిన నావిన్నపమేల గైకొనవయా శ్రీ కాళహస్తీశ్వరా!"
      },
      {
        "index": 16,
        "text": "ఱాలన్ ఱువ్వగఁ జేతులాడవు కుమారా! రమ్ము రమ్మ్ంచునేఁ\nజాలన్ జంపంగ నేత్రము ందివియంగాశక్తుండనేఁ గాను నా\nశీలం బేమని చెప్పనున్నదిఁక నీ చిత్తంబు నా భాగ్యమో\nశ్రీలక్ష్మీపతిసేవితాంఘ్రియుగళా! శ్రీ కాళహస్తీశ్వరా!"
      },
      {
        "index": 17,
        "text": "రాజుల్ మత్తులు వారిసేవ నరకప్రాయంబు వారిచ్చునం\nభోజాక్షీచతురంతయానతురగీ భూషాదు లాత్మవ్యధా\nబీజంబుల్ తదపేక్ష చాలు మరితృప్తిం బొందితిన్ ఙ్ఞానల\nక్ష్మీజాగ్రత్పరిణామ మిమ్ము దయతో శ్రీ కాళహస్తీశ్వరా!"
      },
      {
        "index": 18,
        "text": "నీరూపంబు దలంపఁగాఁ దుదమొదల్ నేగాన నీవైనచో\nరారా రమ్మని యంచుఁ జెప్పవు పృధారంభంబు లింకేటికిన్!\nనీర న్ముంపుము పాల ముంపు మిఁక నిన్నే నమ్మినాఁడం జుమీ\nశ్రీరామార్చిత పాదపద్మయుగళా శ్రీ కాళహస్తీశ్వరా!"
      },
      {
        "index": 19,
        "text": "నీకు న్మాంసము వాంఛయేని కఱవా నీచేత లేడుండఁగాఁ\nజోకైనట్టి కుఠారముండ ననల జ్యోతుండ నీరుండఁగా\nబాకం బొప్ప ఘటించి చేతిపునుకన్ భక్షింపకాబోయచేఁ\nజేకొం టెంగిలిమాంసమిట్లు దగునా శ్రీ కాళహస్తీశ్వరా!"
      },
      {
        "index": 20,
        "text": "రాజై దుష్కృతిఁ జెందెఁ జందురుండు రారాజై కుబేరుండు దృ\nగ్రాజీవంబునఁ గాంచె దుఃఖము కురుక్ష్మాపాలుఁ డామాటనే\nయాజిం గూలె సమస్తబంధువులతో నా రాజశబ్ధంబు చీ\nఛీ జన్మాంతరమందు నొల్లనుజుమీ శ్రీ కాళహస్తీశ్వరా!"
      },
      {
        "index": 21,
        "text": "రాజర్ధాతుఁడైనచో నెచట ధర్మంబుండు నేరీతి నా\nనాజాతిక్రియ లేర్పడున్ సుఖము మాన్యశ్రేణి కెట్లబ్బు రూ\nపాజీవాళికి నేది దిక్కు ధృతినీ భక్తుల్ భవత్పాదనీ\nరేజంబుల్ భజియింతు రేతెఱఁగునన్ శ్రీ కాళహస్తీశ్వరా!"
      },
      {
        "index": 22,
        "text": "తరఁగల్ పిప్పలపత్రముల్ మెఱఁగు టద్దంబుల్ మరుద్దీపముల్\nకరికర్ణాంతము లెండమావుల తతుల్ ఖద్యోత్కీటప్రభల్\nసురవీధీలిఖితాక్షరంబు లసువుల్ జ్యోత్స్నాపఃపిండముల్\nసిరులందేల మదాంధులౌదురు జనుల్ శ్రీ కాళహస్తీశ్వరా!"
      },
      {
        "index": 23,
        "text": "నిన్నున్నమ్మిన రీతి నమ్మ నొరులన్ నీకన్న నాకెన్నలే\nరన్నల్దమ్ములు తల్లిదండ్రులు గురుందాపత్సహాయుందు నా\nయన్నా! యెన్నడు నన్ను సంస్కృతివిషాదాంభోధి దాటించి య\nఛ్చిన్నానందసుఖాబ్ధిఁ దేల్చెదొ కదే శ్రీ కాళహస్తీశ్వరా!"
      },
      {
        "index": 24,
        "text": "నీ పంచం బడియుండగాఁ గలిగినన్ భిక్షాన్నమే చాలు న్\nక్షేపం బబ్బిన రాజకీటముల నేసేవింప్ఁగానోప నా\nశాపాశంబులఁ జుట్టి త్రిప్పకుము సంసారార్ధమై బంటుగాఁ\nజేపట్టం దయ గల్గేనేని మదిలో శ్రీ కాళహస్తీశ్వరా!"
      },
      {
        "index": 25,
        "text": "నీ పేరున్ భవదంఘ్రితీర్ధము భవన్నిష్ఠ్యూత తాంబూలమున్\nనీ పళ్లెంబు ప్రసాదముం గొనికదా నే బిడ్డనైనాఁడ న\nన్నీపాటిం గరుణింపు మోఁప నిఁక నీనెవ్వారికిం బిడ్డగాఁ\nజేపట్టం దగుఁ బట్టి మానఁ దగదో శ్రీ కాళహస్తీశ్వరా!"
      },
      {
        "index": 26,
        "text": "అమ్మా యయ్య యటంచు నెవ్వరిని నేనన్నన్శివా! నిన్నునే\nసుమ్మీ! నీ మదిఁ దల్లిదండ్రులనటంచు న్జూడఁగాఁబోకు నా\nకిమ్మైఁ దల్లియుఁ దండ్రియున్ గురుఁడు నీవే కాక సంసారపుం\nజిమ్మంజీకంటి గప్పిన న్గడవు నన్ శ్రీ కాళహస్తీశ్వరా!"
      },
      {
        "index": 27,
        "text": "కొడుకుల్ పుట్ట రటంచు నేడ్తు రవివేకుల్ జీవనభ్రాంతులై\nకొడుకుల్ పుట్టరె కౌరవేంద్రున కనేకుల్ వారిచే నేగతుల్\nవడసెం బుత్రులు లేని యా శుకునకున్ బాటిల్లెనే దుర్గతుల్!\nచెడునే మోక్షపదం మపుత్రకునకున్ శ్రీ కాళహస్తీశ్వరా!"
      },
      {
        "index": 28,
        "text": "గ్రహదోషంబులు దుర్నిమిత్తములు నీకళ్యాణనామంబు ప్ర\nత్యహముం బేర్కొనుత్తమోత్తముల బాధంబెట్టగానోపునే?\nదహనుం గప్పంగంజాలునే శలభసంతానంబు నీ సేవఁ జే\nసి హతక్లేసులు గారుగాక మనుజుల్ శ్రీ కాళహస్తీశ్వరా!"
      },
      {
        "index": 29,
        "text": "అడుగంమోనిక నన్యమార్గరతులంబ్రాణావనోత్సాహినై\nయడుగంబోయిన మోదు నీదు పదపద్మారాధకశ్రేణియు\nన్నెడకు న్నిన్ను భజింపంగాఁగనియు నాకేలా పరాపేక్ష కో\nరెడి దింకేమి భవత్ప్రసాదమె తగున్ శ్రీ కాళహస్తీశ్వరా!"
      },
      {
        "index": 30,
        "text": "మదమాతంగము లందలంబుల హరుల్ మాణిక్యము ల్పల్లకుల్\nముదితల్ చిత్రదుకూలము ల్పరిమళంబు ల్మోక్షమీఁజాలునే?\nమదిలో వీని నపేక్షసేసి నృపధామద్వారదేశంబుఁ గా\nచి దినంబుల్ వృధపుత్తురఙ్ఞులకటా శ్రీ కాళహస్తీశ్వరా!"
      },
      {
        "index": 31,
        "text": "రోసీ రోయదు కామినీజనుల తారుణ్యోరుసౌఖ్యంబులన్\nపాసీ పాయరు పుత్రమిత్రజన సంపద్భ్రాంతి వాంఛాలతల్\nకోసీ కోయదు నామనం బకట నీకుం బ్రీతిగా సత్ క్రియల్\nచేసీ చేయదు దీని త్రుళ్ళణపవే శ్రీ కాళహస్తీశ్వరా!"
      },
      {
        "index": 32,
        "text": "ఎన్నేళ్ళుందు నేమి గందు నిఁకనేనెవ్వారి రక్షించెదన్\nనిన్నే నిష్ఠ భజించెద న్నిరుపమోన్నిద్రప్రమోదంబు నా\nకెన్నండబ్బెడు న్ంతకాలమిఁక నేనిట్లున్న నేమయ్యెడిం?\nజిన్నంబుచ్చక నన్ను నేలుకొలవే శ్రీ కాళహస్తీశ్వరా!"
      },
      {
        "index": 33,
        "text": "చావం గాలము చేరువౌ టెఱిఁగియుం జాలింపఁగా లేక న\nన్నెవైద్యుండు చికిత్సఁ బ్రోవఁగలఁడో యేమందు రక్షించునో\nఏ వేల్పుల్ కృపఁజూతురో యనుచు నిన్నింతైనఁ జింతింపఁడా\nజీవచ్ఛ్రాధ్ధముఁ జేసికొన్న యతియున్ శ్రీ కాళహస్తీశ్వరా!"
      },
      {
        "index": 34,
        "text": "దినముం జిత్తములో సువర్ణముఖరీ తీరప్రదేశామ్రకా\nననమధ్యోపల వేదికాగ్రమున నానందంబునం బంకజా\nనననిష్థ న్నునుఁ జూడఁ గన్ననదివో సౌఖ్యంబు లక్ష్మీవిలా\nసినిమాయానటనల్ సుఖంబు లగునే శ్రీ కాళహస్తీశ్వరా!"
      },
      {
        "index": 35,
        "text": "ఆలంచు న్మెడఁ గట్టి దానికి నవత్యశ్రేణిఁ గల్పించి త\nద్భాలవ్రాతము నిచ్చిపుచ్చుటను సంబంధంబు గావించి యా\nమాలర్మంబున బాంధవం బనెడి ప్రేమం గొందఱం ద్రిప్పఁగాఁ\nసీలన్సీల యమర్చిన ట్లొసఁగితో శ్రీ కాళహస్తీశ్వరా!"
      },
      {
        "index": 36,
        "text": "తనువే నిత్యముగా నొనర్చు మదిలేదా చచ్చి జన్మింపకుం\nడ నుపాయంబు ఘటింపు మాగతుల రెంట న్నేర్పు లేకున్న లే\nదని నాకిప్పుడ చెప్పు చేయఁగల కార్యంబున్న సంసేవఁ జే\nసి నినుం గాంచెదఁగాక కాలముననో శ్రీ కాళహస్తీశ్వరా!"
      },
      {
        "index": 37,
        "text": "పదునాల్గేలె మహాయుగంబు లొక భూపాలుండు; చెల్లించె న\nయ్యుదయాస్తాచలసంధి నాఙ్ఞ నొకఁ డాయుష్మంతుండై వీరియ\nభ్యుదయం బెవ్వరు చెప్పఁగా వినరొ యల్పుల్మత్తులై యేల చ\nచ్చెదరో రాజుల మంచు నక్కటకటా! శ్రీ కాళహస్తీశ్వరా!"
      },
      {
        "index": 38,
        "text": "రాజన్నంతనె పోవునా కృపయు ధర్మంబాభిజాత్యంబు వి\nద్యాజాతక్షమ సత్యభాషణము విద్వన్మిత్రసంరక్షయున్\nసౌగన్యంబు కృతంబెఱుంగటయు విశ్వాసంబు గాకున్న దు\nర్బీజశ్రేష్థులు గాఁ గతంబు గలదే శ్రీ కాళహస్తీశ్వరా!"
      },
      {
        "index": 39,
        "text": "మును నీచే నపవర్గరాజ్యపదవీ మూర్ధాభిషేకంబు గాం\nచిన పుణ్యాత్ములు నేను నొక్కసరివో చింతించి చూడంగ నె\nట్లనినం గీటఫణీంద్రపోతమదవే దండోగ్రహింసావిచా\nరిని గాంగాఁ నిను గానఁగాక మదిలో శ్రీ కాళహస్తీశ్వరా!"
      },
      {
        "index": 40,
        "text": "పవమానాశనభూషణప్రకరమున్ భద్రేభచర్మంబు నా-\nటవికత్వంబుఁ ప్రియంబులై భుగహశుండాలాతవీచారులన్\nభవదుఃఖంబులఁ బాపు టొప్పుఁ జెలఁదింబాటించి కైవల్యమి-\nచ్చి వినోదించుట కేమి కారణమయా శ్రీ కాళహస్తీశ్వరా!"
      },
      {
        "index": 41,
        "text": "అమరస్త్రీల రమించినం జెడదు మోహం బింతయున్ బ్రహ్మప-\nట్టము సిధ్ధించిన నాస దీఱదు నిరూఢక్రోధమున్ సర్వలో-\nకముల న్మ్రింగిన మాన దిందుఁ గల సౌ-ఖ్యం బొల్ల నీసేవఁ జే-\nసి మహాపాతకవారిరాశిఁ గడతున్ శ్రీ కాళహస్తీశ్వరా!"
      },
      {
        "index": 42,
        "text": "చనువారిం గని యేద్చువారు జముఁడా సత్యంబుగా వత్తు మే\nమనుమానంబిఁక లేదు నమ్మమని తారావేళ నారేవునన్\nమునుఁగంబోవుచు బాస సేయుట సుమీ ముమ్మాటికిం జూడగాఁ\nజెనటు ల్గానరు దీనిభావమిదివో శ్రీ కాళహస్తీశ్వరా!"
      },
      {
        "index": 43,
        "text": "భవదుఃఖంబులు రాజకీటముల నేబ్రార్ధించినం బాయునే\nభవదంఘ్రిస్తుతిచేతఁగాక విలసద్బాలక్షుధాక్లేశదు\nష్టవిధుల్మానునె చూడ మేఁకమెడచంటందల్లి కారుణ్యద్బ\nష్థివిశేషంబున నిచ్చి చంటఁబలె నో శ్రీ కాళహస్తీశ్వరా!"
      },
      {
        "index": 44,
        "text": "పవి పుష్పంబగు నగ్ని మంచగు నకూపారంబు భూమీస్థలం\nబవు శత్రుం డతిమిత్రుఁడౌ విషము దివ్యాహారమౌ నెన్నఁగా\nనవనీమండలిలోపలన్ శివ శివే త్యాభాషణోల్లాసికిన్\nశివ నీ నామము సర్వవశ్యకరమౌ శ్రీ కాళహస్తీశ్వరా!"
      },
      {
        "index": 45,
        "text": "లేవో కానలఁ గంధమూలఫలముల్ లేవో గుహల్ తోయముల్\nలేవో యేఱులఁ బల్లవాస్తరణముల్ లేవో సదా యాత్మలో\nలేవో నీవు విరక్తుల న్మనుప జాలిం బొంది భూపాలురన్\nసేవల్ సేయఁగఁ బోదు రేలొకొ జనుల్ శ్రీ కాళహస్తీశ్వరా!"
      },
      {
        "index": 46,
        "text": "మును నేఁ బుట్టిన పుట్టు లెన్ని గలవో మోహంబుచే నందుఁజే\nసిన కర్మంబుల ప్రోవు లెన్ని గలవో చింతించినన్ గాన నీ\nజననంబే యని యున్న వాడ నిదియే చాలింపవే నిన్నుఁ గొ\nల్చిన పుణ్యంబునకుం గృపారతుఁడవై శ్రీ కాళహస్తీశ్వరా!"
      },
      {
        "index": 47,
        "text": "తను వెందాక ధరిత్రి నుండు నను నందాకన్ మహారోగదీ\nపనదుఃఖాదులఁ బొందకుండ ననుకంపాదృష్టి వీక్షించి యా\nవెనుకన్ నీపదపద్మముల్ దలఁచుచున్ విశ్వప్రపంచంబుఁ బా\nసిన చిత్తంబున నుండఁజేయంగదవే శ్రీ కాళహస్తీశ్వరా!"
      },
      {
        "index": 48,
        "text": "మలభూయిష్ట మనోజధామము సుషుమ్నాద్వారమో యారు కుం\nడలియో పాదకరాక్షియుగ్మంబులు షట్కంజంబులో మోము దా\nజలజంబో నిటలంబు చంద్రకళయో సంగంబు యోగంబొ గా\nసిలి సేవింతురు కాంతలన్ భువి జనుల్ శ్రీ కాళహస్తీశ్వరా!"
      },
      {
        "index": 49,
        "text": "జలకంబుల్ రసముల్ ప్రసూనములు వాచాబంధముల్ వాద్యము\nల్కలశబ్ధధ్వను లంచితాంబర మలంకారంబు దీప్తు ల్మెఱుం\nగులు నైవేద్యము మాధురీ మహిమగాఁ గొల్తున్నినున్ భక్తిరం\nజిల దివ్యార్చన గూర్చి నేర్చిన క్రియన్ శ్రీ కాళహస్తీశ్వరా!"
      },
      {
        "index": 50,
        "text": "ఏలీల న్నుతియింపవచ్చు నుపమోత్ప్రేక్షాధ్వనివ్యంగ్యశ\nబ్ధాలంకారవిశేషభాషల కలభ్యంబైన నీరూపముం\nజాలుఁజాలుఁ గవిత్వముల్నిలుచునే సత్యంబు వర్ణించుచో\nచీ! లజ్జింపరుగాక మాదృశకవుల్ శ్రీ కాళహస్తీశ్వరా!"
      },
      {
        "index": 51,
        "text": "పాలుం బువ్వయుఁ బెట్టెదం గుడువరా పాపన్న రా యన్న లే\nలేలెమ్మన్న నరంటిపండ్లుఁ గొని తేలేకున్న నేనొల్లనం\nటే లాలింపరే తల్లిదండ్రులపు డట్లే తెచ్చి వాత్సల్య ల\nక్ష్మీలీలావచనంబులం గుడుపరా శ్రీ కాళహస్తీశ్వరా!"
      },
      {
        "index": 52,
        "text": "కలలంచున్ శకునంబులంచు గ్రహయోగం బంచు సాముద్రికం\nబు లటంచుం దెవులంచు దిష్ట్మనుచున్ భూతంబులంచు న్విషా\nదులటంచు న్నిమిషార్ధ జీవనములంచుం బ్రీతిఁ బుట్టించి యీ\nసిలుగుల్ ప్రాణులకెన్ని చేసితివయా శ్రీ కాళహస్తీశ్వరా!"
      },
      {
        "index": 53,
        "text": "తలమీఁదం గుసుమప్రసాద మలికస్థానంబుపై భూతియున్\nగళసీమంబున దండ నాసికతుదన్ గంధప్రసారంబు లో\nపల నైవేద్యముఁ జేర్చు నే మనుజ్ఁ డాభక్తుండు నీకెప్పుడుం\nజెలికాడై విహరించు రౌప్యగిరిపై శ్రీ కాళహస్తీశ్వరా!"
      },
      {
        "index": 54,
        "text": "ఆలుం బిడ్డలు మిత్రులున్ హితులు నిష్టర్ధంబు లీనేర్తురే\nవేళ న్వారి భజింపఁ జాలిపడ కావిర్భూత మోదంబునం\nగాలంబెల్ల సుఖంబు నీకు నిఁక భక్తశ్రేణి రక్షింపకే\nశ్రీలెవ్వారికిఁ గూడంబెట్టెదవయా శ్రీ కాళహస్తీశ్వరా!"
      },
      {
        "index": 55,
        "text": "సులభుల్మూర్ఖు లనుత్తమోత్తముల రాజుల్గల్గియేవేళ న\nన్నలంతలబెట్టిన నీ పదాబ్ధములఁ బాయంజాల నేమిచ్చినం\nగలధౌతాచల మేలు టంబునిధిలోఁ గాపుండు టబ్జంబు పైఁ\nజెలువొప్పున్ సుఖియింపఁ గాంచుట సుమీ శ్రీ కాళహస్తీశ్వరా!"
      },
      {
        "index": 56,
        "text": "కలధౌతాద్రియు నస్థిమాలికయు గోగంధర్వమున్ బున్కయుం\nబులితోలు న్భసితంబుఁ బాఁపతొదవుల్ పోకుండఁ దోఁబుట్లకై\nతొలి నేవారలతోడఁ బుట్టక కళాదుల్గల్గె మేలయ్యెనా\nసిలువుల్దూరముచేసికొం టెఱింగియే శ్రీ కాళహస్తీశ్వరా!"
      },
      {
        "index": 57,
        "text": "శ్రుతులభ్యాసముచేసి శాస్త్రగరిమల్ శోధించి తత్త్వంబులన్\nమతి నూహించి శరీర మస్థిరము బ్రహ్మంబెన్న సత్యంబు గాం\nచితి మంచున్ సభలన్ వృధావచనము ల్చెప్పంగనే కాని ని\nర్జితచిత్తస్థిర సౌఖ్యముల్ దెలియరో శ్రీ కాళహస్తీశ్వరా!"
      },
      {
        "index": 58,
        "text": "గతి నీవంచు భజించువార లపవర్గం బొందగానేల సం\nతతముం గూటికినై చరింప వినలేదా ’యాయు రన్నం ప్రయ\nచ్ఛతి’ యంచున్మొఱవెట్టగా శ్రుతులు సంసారాంధకారాభి దూ\nషితదుర్మార్గుల్ గానఁ గానంబడవో శ్రీ కాళహస్తీశ్వరా!"
      },
      {
        "index": 59,
        "text": "రతిరా జుద్ధతి మీఱ నొక్కపరి గోరాజాశ్వుని న్నొత్తఁ బో\nనతఁ డాదర్పకు వేగ నొత్త గవయం బాంబోతునుం దాఁకి యు\nగ్రతఁ బోరాడంగనున్న యున్నడిమి లేఁగల్వోలె శోకానల\nస్థితిపాలై మొఱపెట్టునన్ మనుపవే శ్రీ కాళహస్తీశ్వరా!"
      },
      {
        "index": 60,
        "text": "అంతా సంశయమే శరీరఘటనంబంతా విచారంబె లో\nనంతా దుఃఖపరంపరానివితమె మేనంతా భయభ్రాంతమే\nయంతానంతశరీరశోషణమె దుర్వ్యాపారమే దేహికిన్\nజింతన్ నిన్నుఁ దలంచి పొందరు నరుల్ శ్రీ కాళహస్తీశ్వరా!"
      },
      {
        "index": 61,
        "text": "సంతోషించితినిఁ జాలుంజాలు రతిరాజద్వారసౌఖ్యంబులన్\nశాంతిన్ బొందితిఁ జాలుఁజాలు బహురాజద్వారసౌఖ్యంబులన్\nశాంతిం బొందెదఁ జూపు బ్రహ్మపదరాజద్వారసౌఖ్యంబు ని\nశ్చింతన్ శాంతుఁడ నౌదు నీ కరుణచే శ్రీ కాళహస్తీశ్వరా!"
      },
      {
        "index": 62,
        "text": "స్తోత్రం బన్యులఁ జేయనొల్లని వ్రతస్థుల్వోలె వేసంబుతోఁ\nబుత్రీ పుత్ర కలత్ర రక్షణ కళాబుధ్ధిన్ నృపాలా(అ)ధమన్\nబాత్రం బంచు భజింపఁబోదు రితియున్ భాష్యంబె యివ్వారిచా\nరిత్రం బెన్నఁడు మెచ్చ నెంచ మదిలో శ్రీ కాళహస్తీశ్వరా!"
      },
      {
        "index": 63,
        "text": "అకలంకస్థితి నిల్పి నాడ మను ఘంటా(ఆ)రావమున్ బిందుదీ\nపకళాశ్రేణి వివేకసాధనములొప్పన్ బూని యానందతా\nరకదుర్గాటవిలో మనోమృగముగర్వస్ఫూర్తి వారించువా\nరికిఁగా వీడు భవోగ్రబంధలతికల్ శ్రీ కాళహస్తీశ్వరా!"
      },
      {
        "index": 64,
        "text": "ఒకయర్ధంబు నిన్ను నే నడుగఁగా నూహించి నెట్లైనఁ బొ\nమ్ము కవిత్వంబులు నాకుఁ జెందనివి యేమో యంటివా నాదుజి\nహ్వకు నైసర్గిక కృత్య మింతియ సుమీ ప్రార్ధించుటే కాదు కో\nరికల న్నిన్నునుగాన నాకు వశమా శ్రీ కాళహస్తీశ్వరా!"
      },
      {
        "index": 65,
        "text": "శుకముల్ కింశుకపుష్పముల్ గని ఫలస్తోమం బటంచున్సము\nత్సుకతం దేరఁగఁ బోవు నచ్చట మహా దుఃఖంబు సిద్ధించుఁ; గ\nర్మకళాభాషలకెల్లఁ బ్రాపులగు శాస్త్రంబు ల్విలోకించువా\nరికి నిత్యత్వమనీష దూరమగుఁజూ శ్రీ కాళహస్తీశ్వరా!"
      },
      {
        "index": 66,
        "text": "ఒకరిం జంపి పదస్థులై బ్రతుకఁ దామొక్కొక్క రూహింతురే\nలొకొ తామెన్నఁడుఁ జావరో తమకుఁ బోవో సంపదల్ పుత్రమి\nత్రకళత్రాదులతోడ నిత్య సుఖమందం గందురో యున్నవా\nరికి లేదో మృతి యెన్నఁడుం గటకట శ్రీ కాళహస్తీశ్వరా!"
      },
      {
        "index": 67,
        "text": "నీ కారుణ్యముఁ గల్గినట్టి నరుఁ డేనీచాలయంబుల జొరం\nడేకార్పణ్యపు మాటలాడ నరుగం డెవ్వారితో వేషముల్\nగైకోడే మతముల్ భజింపఁ డిలనేకష్టప్రకారంబులన్\nజీకాకై చెడిపోఁదు జీవనదశన్ శ్రీ కాళహస్తీశ్వరా!"
      },
      {
        "index": 68,
        "text": "ఙ్ఞాతుల్ ద్రోహంబు వాండ్రు సేయుకపటేర్యాది క్రియాదోషముల్\nమాతండ్రాన సహింపరాదు ప్రతికర్మంబించుకే జేయగాఁ\nబోతే దోసము గాన మాని యతినై పోఁగోరినన్ సర్వదా\nచేతఃక్రోధము మాన దెట్లు నడుతున్ శ్రీ కాళహస్తీశ్వరా!"
      },
      {
        "index": 69,
        "text": "చదువుల్ నేర్చిన పండితాధములు స్వేచ్ఛాభాషణక్రీడలన్\nవదరన్ సంశయభీకరాటవులం ద్రోవల్దప్పి వర్తింపఁగా\nమదనక్రోధకిరాతులందుఁ గని భీమప్రౌఢిచేఁ దాఁకినం\nజెదరుం జిత్తము చిత్తగింపఁగదవే శ్రీ కాళహస్తీశ్వరా!"
      },
      {
        "index": 70,
        "text": "రోసిం దేంటిది రోఁత దేంటిది మనొ రోగస్థుండై దేహి తాఁ\nబూసిందేంటిది పూఁత లేంటివి మదా(అ)పూతంబు లీ దేహముల్\nమూసిందేంటిది మూఁతలేంటివి సదామూఢత్వమే కాని తాఁ\nజేసిందేంటిది చేంతలేఁటివి వృధా శ్రీ కాళహస్తీశ్వరా!"
      },
      {
        "index": 71,
        "text": "శ్రీ శైలేశు భజింతునో యభవుంగాంచీ నాధు సేవింతునో\nకాశీవల్లభుఁ గొల్వంబోదునొ మహా కాళేశుఁ బూజింతునో\nనాశీలం బణువైన మేరు వనుచున్ రక్షింపవే నీ కృపా\nశ్రీ శృంగారవిలాసహాసములచే శ్రీ కాళహస్తీశ్వరా!"
      },
      {
        "index": 72,
        "text": "అయవారై చరియింపవచ్చుఁ దన పాదాం(అ)భోజతీర్ధంబులన్\nదయతోఁ గొమ్మనవచ్చు సేవకుని యర్ధప్రాణదేహాదుల\nన్నియు నా సొమ్మనవచ్చుఁగాని సిరులన్నిందించి నిన్నాత్మని\nష్క్రియతం గానఁగరాదు పండితులకున్ శ్రీ కాళహస్తీశ్వరా!"
      },
      {
        "index": 73,
        "text": "మాయా(అ) జాండకరండకోటిఁ బొడిగామర్ధించిరో విక్రమా(అ)\nజేయుం గాయజుఁ జంపిరో కపటలక్ష్మీ మోహముం బాసిరో\nయాయుర్దయభుజంగమృత్యువు ననాయాసంబునన్ గెల్చిరో\nశ్రేయోదాయక్ లౌదు రెట్టు లితరుల్ శ్రీ కాళహస్తీశ్వరా!"
      },
      {
        "index": 74,
        "text": "చవిగాఁ జూడ వినంగ మూర్కొనఁ దనూసంఘర్షణాస్వాదమొం\nద వినిర్మించెద వేల జంతువుల నేతత్క్రీడలే పాతక\nవ్యవహారంబలు సేయునేమిటికి మాయావిద్యచే బ్రొద్దుపు\nచ్చి వినోదింపఁగ దీన నేమి ఫలమో శ్రీ కాళహస్తీశ్వరా!"
      },
      {
        "index": 75,
        "text": "వెనుక్ం జేసిన ఘోరదుర్దశలు భావింపంగ రోఁతయ్యెడున్\nవెనుకన్ ముందట వచ్చు దుర్మరణముల్ వీక్షింప భీతయ్యెడున్\nనను నేఁజూడగ నావిధుల్దలంచియున్ నాకే భయం బయ్యెడుం\nజెనకుంజీఁకటియాయెఁ గాలమునకున్ శ్రీ కాళహస్తీశ్వరా!"
      },
      {
        "index": 76,
        "text": "పరిశీలించితి మంత్రతంత్రములు చెప్ప న్వింటి సాంఖ్యాదియో\nగ రహస్యంబులు వేద శాస్త్రములు వక్కాణించితిన్ శంకవో\nదరయం గుమ్మడికాయలోని యవగింజంతైన నమ్మిచ్ంచి సు\nస్థిరవిఙ్ఞానము త్రోవఁ జెప్పఁగదవే శ్రీ కాళహస్తీశ్వరా!"
      },
      {
        "index": 77,
        "text": "మొదలం జేసినవారి ధర్మములు నిర్మూలంబుగాఁ జేసి దు\nర్మదులై యిప్పుడు వారె ధర్మము లొనర్పం దమ్ము దైవంబు న\nవ్వడె రానున్న దురాత్ములెల్ల దమత్రోవం బోవరే ఏల చే\nసెదరో మీఁదు దలంచిచూడ కధముల్ శ్రీ కాళహస్తీశ్వరా!"
      },
      {
        "index": 78,
        "text": "కాసంతైన సుఖం బొనర్చునొ మనఃకామంబు లీడేర్చునో\nవీసంబైనను వెంటవచ్చునొ జగద్విఖ్యాతిఁ గావించునో\nదోసంబు ల్బెడఁ బొపునో వలసినందోడ్తో మిముం జూపునో\nఛీ! సంసారదురాశ యేలుదుపవో శ్రీ కాళహస్తీశ్వరా!"
      },
      {
        "index": 79,
        "text": "ఒకపూఁటించుక కూడ తక్కువగునే నోర్వంగలేఁ డెండకో\nపక నీడన్వెదకుం జలిం జడిచి కుంపట్లెత్తుకోఁజూచు వా\nనకు నిండిండ్లును దూఱు నీతనువు దీనన్వచ్చు సౌఖ్యంబు రో\nసి కడాసింపరుగాక మర్త్వులకట శ్రీ కాళహస్తీశ్వరా!"
      },
      {
        "index": 80,
        "text": "కేదారాదిసమస్తతీర్ధములు కోర్మింజూడఁ బోనేఁటికిన్\nగాడా ముంగిలి వారణాసి! కడుపే కైలాసశైలంబు మీ\nపాదధ్యానము సంభవించునపుడే భావింప నఙ్ఞానల\nక్ష్మీదారిద్ర్యులు గారె లోకు లకటా! శ్రీ కాళహస్తీశ్వరా!"
      },
      {
        "index": 81,
        "text": "తమకొం బొప్పఁ బరాంగనాజనపర ద్రవ్యంబులన్ మ్రుచ్చిలం\nగ మహోద్యోగము సేయనెమ్మనముదొంగం బట్టి వైరాగ్యపా\nశములం జుట్టి బిగిమంచి నీదుచరణ స్తంభంజునం గట్టివై\nచి ముదం బెప్పుడుఁ గల్గఁజేయ గడవే శ్రీ కాళహస్తీశ్వరా!"
      },
      {
        "index": 82,
        "text": "వేధం దిట్టగరాదుగాని భువిలో విద్వాంసులంజేయ నే\nలా ధీచాతురిఁ జేసెఁ జేసిన గులామాపాటనే పోక క్షు\nద్బాధాదుల్ గలిగింపనేల యది కృత్యంబైన దుర్మార్గులం\nజీ! ధాత్రీశులఁ జేయనేఁటి కకటా! శ్రీ కాళహస్తీశ్వరా!"
      },
      {
        "index": 83,
        "text": "పుడమి న్నిన్నొక బిల్వపత్రముననేఁ బూజించి పుణ్యంబునుం\nబడయన్నేరక పెక్కుదైవములకుం బప్పుల్ ప్రసాదంబులం\nగుడుముల్ దోసెలు సారెసత్తులడుకుల్ గుగ్గిళ్ళునుం బేట్టుచుం\nజెడి యెందుం గొఱగాకపోదు రకటా! శ్రీ కాళహస్తీశ్వరా!"
      },
      {
        "index": 84,
        "text": "విత్తఙ్ఞానము పాదు చిత్తము భవావేశంబు రక్షాంబువుల్\nమత్తత్వంబు తదంకురమ్ ఐనృతముల్ మాఱాకు లత్యంతదు\nద్వృత్తుల్ పువ్వులుఁ బండ్లు మన్మధముఖా విర్భూతదోషంబులుం\nజిత్తాధ్యున్నతనింబభూజమునకున్ శ్రీ కాళహస్తీశ్వరా!"
      },
      {
        "index": 85,
        "text": "నీపైఁ గాప్యము చెప్పుచున్న యతఁడున్నీపద్యముల్ వ్రాసియి\nమ్మా పాఠంమొనరింతునన్న యతఁడున్ మంజుప్రబంధంబు ని\nష్టాపూర్తిం బఠియించుచున్న యతఁడున్ సద్బాంధవుల్ గాక చీ\nచీ! పృష్ఠాగతబాంధవంబు నిజమా! శ్రీ కాళహస్తీశ్వరా!"
      },
      {
        "index": 86,
        "text": "సంపద్గర్వముఁ బాఱఁద్రోలి రిపులన్ జంకించి యాకాంక్షలన్\nదంపుల్వెట్టి కళంకము ల్నఱకి బంధక్లేశదోషంబులం\nజింపుల్సేసి వయోవిలాసములు సంక్షేపించి భూతంబులం\nజెంపల్వేయక నిన్నుఁ గాననగునా శ్రీ కాళహస్తీశ్వరా!"
      },
      {
        "index": 87,
        "text": "రాజశ్రేణికి దాసులై సిరులఁ గోరం జేరంగా సౌఖ్యమో\nయీ జన్మంబు తరింపఁజేయగల మిమ్మే ప్రొద్దు సేవించు ని\nర్వ్యాజాచారము సౌఖ్యమో తెలియలేరౌ మానవు ల్పాపరా\nజీజాతాతిమదాంధబుద్ధు లగుచున్ శ్రీ కాళహస్తీశ్వరా!"
      },
      {
        "index": 88,
        "text": "నిన్నం జూడరొ మొన్నఁ జూడరో జనుల్ నిత్యంబు జావంగ నా\nపన్ను ల్గన్ననిధాన మయ్యెడి ధనభ్రాంతిన్ విసర్జింపలే\nకున్నా రెన్నఁడు నిన్ను గండు రిక మర్త్వుల్ గొల్వరేమో నినున్\nవిన్నం బోవక యన్యదైవరతులన్ శ్రీ కాళహస్తీశ్వరా!"
      },
      {
        "index": 89,
        "text": "నన్నే యెనుఁగుతోలుదుప్పటము బువ్వాకాలకూతంబు చే\nగిన్నే బ్రహ్మకపాల ముగ్రమగు భోగే కంఠహారంబు మేల్\nనిన్నీలాగున నుంటయుం దెలిసియున్ నీపాదపద్మంబు చే\nర్చెన్ నారయణుఁ డెట్లు మానసముఁ దా శ్రీ కాళహస్తీశ్వరా!"
      },
      {
        "index": 90,
        "text": "ద్వారద్వారములందుఁ జంచుకిజనవ్రాతంబు దండంములన్\nదోరంత్స్థలి బగ్గనం బొడుచుచున్ దుర్భాషలాడ న్మఱిన్\nవారిం బ్రార్ధనచేసి రాజులకు సేవల్సేయఁగాఁబోరుల\nక్ష్మీరాజ్యంబును గోరి నీమరిజనుల్ శ్రీ కాళహస్తీశ్వరా!"
      },
      {
        "index": 91,
        "text": "ఊరూరం జనులెల్ల బిక్ష మిదరోయుందం గుహల్గల్గవో\nచీరానీకము వీధులం దొరుకరో శీతామృతస్వచ్ఛవాః\nపూరం బేరులఁ బాఱదో తపసులంబ్రోవంగ నీవోపవో\nచేరం బోవుదురేల రాగుల జనుల్ శ్రీ కాళహస్తీశ్వరా!"
      },
      {
        "index": 92,
        "text": "దయ జూడుండని గొందఱాడుదురు నిత్యంబున్ నినుం గొల్చుచున్\nనియమం బెంతో ఫలంబు నంతియెకదా నీవీయ పిండెంతో అం\nతియకా నిప్పటియుం దలంపనను బుద్ధిం జూడ; నేలబ్బుని\nష్క్రియతన్ నిన్ను భజింప కిష్టసుఖముల్ శ్రీ కాళహస్తీశ్వరా!"
      },
      {
        "index": 93,
        "text": "ఆరావం బుదయించెఁ దారకముగ నాత్మాభ్రవీధిన్మహా(అ)\nకారోకారమకారయుక్తమగు నోంకారాభిధానంబు చె\nన్నారున్ విశ్వ మనంగఁ దన్మహిమచే నానాదబిందుల్ సుఖ\nశ్రీ రంజిల్లఁ గడంగు నీవదె సుమీ శ్రీ కాళహస్తీశ్వరా!"
      },
      {
        "index": 94,
        "text": "నీభక్తు ల్మదివేల భంగుల నినున్సేవింబుచున్ వేడఁగా\nలోభంబేటికి వారి కోర్కులు కృపళుత్వంబునం దీర్మరా\nదా భవ్యంబుఁ దలంచి చూడు పరమార్ధం బిచ్చి పొమ్మన్న నీ\nశ్రీ భాండరములోఁ గొఱంతపడునా శ్రీ కాళహస్తీశ్వరా!"
      },
      {
        "index": 95,
        "text": "మొదలన్భక్తులకిచ్చినాఁడవుగదా మోక్షంబు నేఁ డేమయా\n’ముదియంగా ముదియంగఁ బుట్టు ఘనమౌ మోహంబు లోభంబు’ న\nన్నది సత్యంబు కృపం దలంప నొకవుణ్యాత్ముండు నిన్నాత్మ గొ\nల్చి దినంబున్ మొఱవెట్టఁగాఁ గటగటా! శ్రీ కాళహస్తీశ్వరా!"
      },
      {
        "index": 96,
        "text": "కాలద్వారకవాటబంధనము దుష్కాల్ప్రమాణక్రియా\nలోలాజాలకచిత్రగుప్తముఖవ ల్మీకోగ్రజిహ్వాద్భుత\nవ్యళవ్యాళవిరోధి మృత్యుముఖదంష్ట్రా(అ)హార్య వజ్రంబు ది\nక్చేలాలంకృత! నీదునామ మరయన్ శ్రీ కాళహస్తీశ్వరా!"
      },
      {
        "index": 97,
        "text": "పదివేలలైనను లోకకంటకులచేఁ బ్రాప్రించు సౌఖ్యంబు నా\nమదికిం బథ్యము గాదు సర్వమునకున్ మధ్యస్థుఁడై సత్యదా\nనదయాదుల్ గల రాజు నాకొసఁగు మేనవ్వాని నీ యట్లచూ\nచి దినంబున్ ముదమొందుదున్ గడపటన్ శ్రీ కాళహస్తీశ్వరా!"
      },
      {
        "index": 98,
        "text": "తాతల్ తల్లియుఁ దండ్రియున్ మఱియుఁ బెద్దల్ చావగాఁ జూడరో\nభీతిం బొందఁగనేల చావునకుఁగాఁ బెండ్లాముబిడ్డల్ హిత\nవ్రాతంబున్ బలవింప జంతువులకున్ వాలాయమైయుండంగాఁ\nజేతోవీధి నరుండు నిన్గొలువఁడో శ్రీ కాళహస్తీశ్వరా!"
      },
      {
        "index": 99,
        "text": "జాతుల్ సెప్పుట సేవసేయుట మృషల్ సంధించు టన్యాయవి\nఖ్యాతిం బొందుట కొండెకాఁడవుట హింసారంభకుండౌట మి\nధ్యాతాత్పర్యములాడుటన్నియుఁ బరద్రవ్యంబునాశించి యీ\nశ్రీ తా నెన్నియుగంబు లుండఁగలదో శ్రీ కాళహస్తీశ్వరా!"
      },
      {
        "index": 100,
        "text": "చెడుగుల్ కొందఱు కూడి చేయంగంబనుల్ చీకట్లు దూఱంగఁ మా\nల్పడితిం గాన గ్రహింపరాని నిను నొల్లంజాలఁ బొమ్మంచు నిల్\nవెలంద్రోచినఁ జూరుపట్టుకొని నే వ్రేలాడుదుం గోర్కిఁ గో\nరెడి యర్ధంబులు నాకు నేల యిడవో శ్రీ కాళహస్తీశ్వరా!"
      },
      {
        "index": 101,
        "text": "భసితోద్ధూళనధూసరాంగులు జటాభారోత్తమాంగుల్ తపో\nవ్యసనముల్ సాధితపంచవర్ణరసముల్ వైరాగ్యవంతుల్ నితాం\nతసుఖస్వాంతులు సత్యభాషణలు నుద్యద్రత్నరుద్రాక్షరా\nజిసమేతుల్ తుదనెవ్వరైన గొలుతున్ శ్రీ కాళహస్తీశ్వరా!"
      },
      {
        "index": 102,
        "text": "జలజశ్రీ గల మంచినీళ్ళు గలవాచత్రాతిలో బాపురే!\nవెలివాడ న్మఱి బాఁపనిల్లుగలదావేసాలుగా నక్కటా!\nనలి నా రెండు గుణంబు లెంచి మదిలో నన్నేమి రోయంగ నీ\nచెలువంబైన గుణంబు లెంచుకొనవే శ్రీ కాళహస్తీశ్వరా!"
      },
      {
        "index": 103,
        "text": "గడియల్ రెంటికొ మూఁటికో గడియకో కాదేని నేఁడెల్లియో\nకడ నేఁడాదికొ యెన్నఁడో యెఱుఁ గ మీకాయంబు లీభూమిపైఁ\nబడగా నున్నవి ధర్మమార్గమొకటిం బాటింప రీ మానవుల్\nచెడుగుల్ నీపదభక్తియుం దెలియరో శ్రీ కాళహస్తీశ్వరా!"
      },
      {
        "index": 104,
        "text": "క్షితిలో దొడ్డతురంగసామజము లేచిత్రమ్ము లాందోళికా\nతతు లే లెక్క విలాసినీజనసువస్రవ్రాత భూషాకలా\nపతనూజాదిక మేమిదుర్లభము నీ పాదమ్ము లర్చించుచో\nజితపంకేరుహపాదపద్మయుగళా శ్రీ కాళహస్తీశ్వరా!"
      },
      {
        "index": 105,
        "text": "సలిలమ్ముల్ జుఖుకప్రమాణ మొక పుష్మమ్మున్ భవన్మౌళి ని\nశ్చలబక్తిప్రపత్తిచే నరుఁడు పూజల్ సేయఁగా ధన్యుఁడౌ\nనిల గంగాజలచంద్రఖండముల దానిందుం దుదిం గాంచు నీ\nచెలువం బంతయు నీ మహత్త్వ మిదిగా శ్రీ కాళహస్తీశ్వరా!"
      },
      {
        "index": 106,
        "text": "తమనేత్రద్యుతిఁ దామె చూడ సుఖమైతాదాత్మ్యమున్ గూర్పఁగా\nవిమలమ్ముల్ కమలాభముల్ జితలసద్విద్యుల్లతాలాస్యముల్\nసుమనోబాణజయప్రదమ్ములనుచున్ జూచున్ జనంబూనిహా\nరిమృగాక్షీనివహమ్ముకన్నుగవలన్ శ్రీ కాళహస్తీశ్వరా!"
      },
      {
        "index": 107,
        "text": "పటవద్రజ్జుభుజంగవద్రజతవి భ్రాంతిస్ఫురచ్ఛుక్తివ\nద్ఘటవచ్చంద్రశిలాజపాకుసుమరు క్సాంగత్యవత్తంచువా\nక్పటిమల్ నేర్తురు చిత్సుఖం బనుభవింపన్ లేక దుర్మేధనుల్\nచిటుకన్నం దలపోయఁజూతు రధముల్ శ్రీ కాళహస్తీశ్వరా!"
      },
      {
        "index": 108,
        "text": "నిను నిందించిన దక్షుపైఁ దెగవొ వాణీనాధు శాసింపవో\nచనునా నీ పాదపద్మసేవకులఁ దుచ్ఛం బాడు దుర్మార్గులం\nబెనుపన్ నీకును నీదుభక్తతతికిన్ భేదంబు గానంగ వ\nచ్చెనొ లేకుండిన నూఱకుండగలవా శ్రీ కాళహస్తీశ్వరా!"
      },
      {
        "index": 109,
        "text": "కరిదైత్యున్ బొరిగొన్న శూలము క(రా)రగ్ర(స్థ)స్తంబు గాదో రతీ\nశ్వరునిన్ గాల్చిన ఫాలలోచనశిఖా వర్గంబు చల్లాఱెనో\nపరనిందాపరులన్ వధింప విదియున్ భాష్యంబె వారేమి చే\nసిరి నీకున్ బరమోపకార మరయన్ శ్రీ కాళహస్తీశ్వరా!"
      },
      {
        "index": 110,
        "text": "దురమున్ దుర్గము రాయబారము మఱిన్ దొంగర్మమున్ వైద్యమున్\nనరనాధాశ్రయ మోడబేరమును బెన్మంత్రంబు సిద్ధించినన్\nఅరయన్ దొడ్డఫలంబు గల్గునదిగా కాకార్యమే తప్పినన్\nసిరియుం బోవును బ్రాణహానియు నగున్ శ్రీ కాళహస్తీశ్వరా!"
      },
      {
        "index": 111,
        "text": "తనయుం గాంచి ధనంబు నించి దివిజస్థానంబు గట్టించి వి\nప్రున కుద్వాహము జేసి సత్కృతికిఁ బాత్రుండై తటాకంబు నే\nర్పునఁ ద్రవ్వించి వనంబు వెట్టి మననీ పోలేడు నీసేవఁ జే\nసిన పుణ్యాత్ముఁడు పోవు లోకమునకున్ శ్రీ కాళహస్తీశ్వరా!"
      },
      {
        "index": 112,
        "text": "క్షితినాధోత్తమ! సత్కవీశ్వరుఁడ్ వచ్చెన్ మిమ్ములం జూడఁగా\nనతఁడే మేటి కవిత్వవైఖరిని సద్యఃకావ్యనిర్మాత తత్\nప్రతిభ ల్మంచిని తిట్టుపద్యములు చెప్పుం దాతఁడైనన్ మముం\nగ్రితమే చూచెను బొమ్మటంచు రధముల్ శ్రీ కాళహస్తీశ్వరా!"
      },
      {
        "index": 113,
        "text": "నీకుం గాని కవిత్వ మెవ్వరికి నేనీనంచు మీదెత్తితిన్\nజేకొంటిన్ బిరుదంబు కంకణము ముంజేఁ గట్టితిం బట్టితిన్\nలోకుల్ మెచ్చ వ్రతంబు నాతనువు కీలుల్ నేర్పులుం గావు ఛీ\nఛీ కాలంబులరీతి దప్పెడు జుమీ శ్రీ కాళహస్తీశ్వరా!"
      },
      {
        "index": 114,
        "text": "నిచ్చల్ నిన్ను భజించి చిన్మయమహా నిర్వాణపీఠంబు పై\nరచ్చల్సేయక యార్జవంబు కుజన వ్రాతంబుచేఁ గ్రాంగి భూ\nభృచ్చండాలురఁ గొల్చి వారు దనుఁ గోపింమన్ బుధుం డార్తుఁడై\nచిచ్చారం జము రెల్లఁ జల్లుకొనునో శ్రీ కాళహస్తీశ్వరా!"
      },
      {
        "index": 115,
        "text": "దంతంబు ల్పడనప్పుడే తనువునందారూఢి యున్నప్పుడే\nకాంతాసంఘము రోయనప్పుడే జరక్రాంతంబు గానప్పుడే\nవితల్మేన జరించనప్పుడె కురుల్వెల్లెల్ల గానప్పుడే\nచింతింపన్వలె నీపదాంబుజములన్ శ్రీ కాళహస్తీశ్వరా!"
      }
    ]
  }
}