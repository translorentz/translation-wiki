{
  "chapterNumber": 43,
  "title": "卷四十三",
  "sourceContent": {
    "paragraphs": [
      {
        "index": 1,
        "text": "成語"
      },
      {
        "index": 2,
        "text": "洪容齋謂：世俗稱引成語，往往習用為常，反不知其所自出。「公道世間惟白髮，貴人頭上不相饒」，杜牧詩也。「因過竹院逢僧話，又得浮生半日閑」，李涉詩也。「今朝有酒今朝醉，明日愁來明日愁」，「采得百花成蜜後，不知辛苦為誰甜」，羅隱詩也。「依稀似曲才堪聽，又被風吹別調中」，高駢詩也。容齋不過偶舉此數語耳。今更得二百條於此。（按《詩話總龜》謂「今朝有酒」二句係權常侍詩，其上二句云：「得即高歌失即休，多愁多恨漫悠悠。」「采得百花」二句又見《拊掌錄》，謂佛印燒豬肉待東坡，而口占此詩，蓋即用羅隱句也。）"
      },
      {
        "index": 3,
        "text": "少成若天性，習慣成自然。（見《家語》孔子論叔仲會之語。亦見《大戴禮》及《漢書•賈誼傳》、米元章《海嶽名言》。）"
      },
      {
        "index": 4,
        "text": "疾風知勁草，世亂有誠臣。（見《隋書》煬帝賜楊素詔，謂古語也。）"
      },
      {
        "index": 5,
        "text": "十指有長短，痛惜皆相似。（曹子建詩。）此處不留人，自有留人處。（陳後主詩。）"
      },
      {
        "index": 6,
        "text": "日月光天德，山河壯帝居。（陳後主入隋，侍文帝，在仁壽宮所上詩。見《北史》。）"
      },
      {
        "index": 7,
        "text": "得他心肯日，是我運通時。（見《翰苑名談》。本朝太宗詩「待余心肯日，是汝命通時」。後唐莊宗每見王慶，則心憤然，李嗣源為之言，莊宗乃引太宗語以答之。）"
      },
      {
        "index": 8,
        "text": "日出事還生。（《全唐詩話》：武元衡被刺之前一日，作詩云：「無因駐清景，日出事還生。」遂成詩讖。）"
      },
      {
        "index": 9,
        "text": "但守方寸地，留與子孫耕。（羅《鶴林玉露》但以此為俗語，《直方詩話》謂張嘉甫以此為水部賀公所作。賀於天聖中為郎官云。郎瑛《七修類稿》又以為宋賀仙翁詩。）"
      },
      {
        "index": 10,
        "text": "在家貧亦好。（戎昱詩。）"
      },
      {
        "index": 11,
        "text": "世亂奴欺主，年衰鬼弄人。海枯終見底，人死不知心。（皆杜荀鶴詩。《堅瓠集》亦載之。俗語云：勢敗奴欺主。）"
      },
      {
        "index": 12,
        "text": "海闊從魚躍，天空任鳥飛。（見《古今詩話》。本大曆詩僧元覽詩，謂「大海從魚躍，長空任鳥飛」。）"
      },
      {
        "index": 13,
        "text": "忍事敵災星。（司空圖詩。）"
      },
      {
        "index": 14,
        "text": "難將一人手，掩得天下目。（曹鄴詠李斯詩。）"
      },
      {
        "index": 15,
        "text": "但知行好事，莫要問前程（馮道詩。）但教方寸無諸惡，狼虎叢中也立身。（亦馮道詩。）"
      },
      {
        "index": 16,
        "text": "一朝權在手，便是令行時。（朱灣詠擲籠詩。一說崔戎酒籌詩。）白日莫空過，青春不再來。（林寬詩。）"
      },
      {
        "index": 17,
        "text": "久旱逢甘雨，他鄉遇故知。洞房花燭夜，金榜掛名時。（見《容齋隨筆》，蓋亦宋人語。）"
      },
      {
        "index": 18,
        "text": "世間好物不堅牢，彩雲易散琉璃碎。（白樂天《簡簡吟》。）"
      },
      {
        "index": 19,
        "text": "舉世盡從愁裏過，何人肯向死前休。（杜荀鶴詩。韓昌黎亦有「何向死前休」之句。）"
      },
      {
        "index": 20,
        "text": "最恨年年握針線，為他人作嫁衣裳。（秦蘊玉《貧女吟》。）"
      },
      {
        "index": 21,
        "text": "相逢盡道休官好，林下何曾見一人。（見《雲溪友議》，釋靈徹答韋丹詩。）"
      },
      {
        "index": 22,
        "text": "自出洞來無敵手，得饒人處且饒人。（見《西溪叢語》，蔡州褒信縣棋道人詩。）"
      },
      {
        "index": 23,
        "text": "一葉浮萍歸大海，人生何處不相逢。（丁冠詩。）猶恐相逢是夢中。（晏叔原詩。）"
      },
      {
        "index": 24,
        "text": "一舉首登龍虎榜，十年身到鳳皇池。（見《輟耕錄》，劉昌言《上呂蒙正丞相》詩。《事文類聚》又記張虞登第，題此二句於興國寺壁。有人續其後云：「君看姚弈並梁固，不得朝官未可知。」蓋張亦用昌言語題壁也。）"
      },
      {
        "index": 25,
        "text": "近水樓台先得月，向陽花木易逢春。（見俞文豹《唾玉集》，杭州巡檢蘇麟上范文正詩。）"
      },
      {
        "index": 26,
        "text": "腹有詩書氣自華。（蘇東坡詩。）"
      },
      {
        "index": 27,
        "text": "善惡到頭終有報，只爭來早與來遲。（見宋人《螢雪雜說》。）"
      },
      {
        "index": 28,
        "text": "真個有天沒日頭。（宋神童詩。）"
      },
      {
        "index": 29,
        "text": "閉門不管窗前月，分付梅花自主張。（南宋陳隨隱自述其先人名藏一之詩，真西山、劉漫堂賞為警句。）"
      },
      {
        "index": 30,
        "text": "夜靜水寒魚不餌，滿船空載月明歸。（見《冷齋夜話》，華亭船子和尚詩。）"
      },
      {
        "index": 31,
        "text": "是非只為多開口，煩惱皆因強出頭。"
      },
      {
        "index": 32,
        "text": "各人自掃門前雪，莫管他人瓦上霜。（以上二條俱見《事林廣記》。）"
      },
      {
        "index": 33,
        "text": "大家飛上梧桐樹，自有旁人說短長。（見《夷堅志》，都統明椿自立生祠於關王廟側，時人嘲之之詩。）"
      },
      {
        "index": 34,
        "text": "兒孫自有兒孫福。（見《癸辛雜識》，葉李紀夢詩。）"
      },
      {
        "index": 35,
        "text": "此去好憑三寸舌，再來不值半文錢。（張叔仁《送謝疊山入燕》詩。）"
      },
      {
        "index": 36,
        "text": "鴛鴦繡了從教看，莫把金針度與人。（元遺山《論詩絕句》。）"
      },
      {
        "index": 37,
        "text": "死人身邊有活鬼，強將手下無弱兵。（見周遵道《豹隱紀談》及《栗齋詩話》，謂俚語自然成對也。）"
      },
      {
        "index": 38,
        "text": "狀元必在荷包裏，爭奈京城剪綹多。（見《堯山堂外紀》，徽人誚唐皋下第詩。）"
      },
      {
        "index": 39,
        "text": "你是何人我是誰。（見《輟耕錄》，道士洪丹谷與一妓狎，妓臨卒索詞，丹谷集舊曲送之，中有此語。）"
      },
      {
        "index": 40,
        "text": "巧妻常伴拙夫眠。（謝在杭詩。）"
      },
      {
        "index": 41,
        "text": "多言多敗。（《金人銘》。）"
      },
      {
        "index": 42,
        "text": "禍福無門，惟人所召。（閔子馬勸公鉏之言。）"
      },
      {
        "index": 43,
        "text": "所得不償所失。（楚子重伐吳既歸，而吳來伐，君子謂：所獲不如所亡也。）"
      },
      {
        "index": 44,
        "text": "嘖有煩言。（衛敬子謂衛靈公之言。以上皆《左傳》。）"
      },
      {
        "index": 45,
        "text": "金玉滿堂。"
      },
      {
        "index": 46,
        "text": "知足不辱。"
      },
      {
        "index": 47,
        "text": "輕諾者必寡信。"
      },
      {
        "index": 48,
        "text": "天網恢恢，疏而不失。（唐朱泚篡位而敗走，野人誚之，亦有此語。）"
      },
      {
        "index": 49,
        "text": "深根固柢。"
      },
      {
        "index": 50,
        "text": "和光同塵。"
      },
      {
        "index": 51,
        "text": "大器晚成。（以上皆《老子》。「天網」句又見《後漢書•郎顓傳》。「深根」句又見《韓非子》「深其恨，固其柢，長生久視之法也。」「大器」句又見《呂覽•樂成篇》。）"
      },
      {
        "index": 52,
        "text": "來者不善，善者不來。（亦本《老子》「善者不辨，辨者不善」句。）"
      },
      {
        "index": 53,
        "text": "思之思之，鬼神通之。（見《管子》「思之思之，又重思之，思之而不通，鬼神將通之。」）"
      },
      {
        "index": 54,
        "text": "從善如登，從惡如崩。（衛彪傒之言。）"
      },
      {
        "index": 55,
        "text": "擇禍莫若輕。（范文子之言。以上皆《國語》。）"
      },
      {
        "index": 56,
        "text": "知子莫若父，知臣莫若君。（見《管子•大匡篇》。「知子」句又見《國語》晉祁奚之言。「知臣」句又見《左傳》楚子玉聞申侯死之言。）"
      },
      {
        "index": 57,
        "text": "鷸蚌相持，漁翁得利。（蘇代對燕王之言。）"
      },
      {
        "index": 58,
        "text": "畫蛇添足。救寒莫如重裘，止謗莫如自修。冠上加冠。（二者皆陳軫說楚令尹昭陽之言。）"
      },
      {
        "index": 59,
        "text": "寧為雞口，無為牛後。（蘇秦說韓惠王語。）"
      },
      {
        "index": 60,
        "text": "自相矛盾。（有鬻矛與盾者曰：「矛之利，無不陷也。盾之堅，物莫能陷也。」人應之曰：「以子之矛，刺子之盾，何如？」其人無以應。以上皆《國策》。「矛盾」句又見《韓非子》。「救寒」句又見《魏志》王昶戒子弟語。）"
      },
      {
        "index": 61,
        "text": "守株待兔。（宋人田中有株，兔觸而死。宋人釋其耒而守株，冀復得兔。）"
      },
      {
        "index": 62,
        "text": "遠水不救近火。（失火而取水於海，雖多而火不滅，遠水不救近火也。又後魏杜朔周請宇文泰來主賀拔嶽軍事，亦有此語。）"
      },
      {
        "index": 63,
        "text": "耳而目之。（王子登薦人於襄王，王曰：「我用登，已耳而目之，登取人，又耳而目之也。」又見《呂覽》，作趙襄子與任登語。）"
      },
      {
        "index": 64,
        "text": "吹毛求疵。（以上皆《韓非子》。）"
      },
      {
        "index": 65,
        "text": "以不解解之。（見《呂覽•審問篇》。）"
      },
      {
        "index": 66,
        "text": "姑妄言之，姑妄聽之。（見《莊子•逍遙遊》。）為善無近名。（《養生主》。）"
      },
      {
        "index": 67,
        "text": "知其一不知其二。（《天地篇》。又《史記》漢高祖與高起、王陵論所以得天下之故，謂起等知其一不知其二。）"
      },
      {
        "index": 68,
        "text": "名者實之賓。（許由答帝堯語。又《南史》沈麟士引之答沈約書中語。）"
      },
      {
        "index": 69,
        "text": "不為福先，不為禍始。（《刻意篇》。）"
      },
      {
        "index": 70,
        "text": "君子之交談如水，小人之交甘若醴。（《山木篇》，又見《禮記》。）"
      },
      {
        "index": 71,
        "text": "數米而炊。（《庚桑楚篇》。）"
      },
      {
        "index": 72,
        "text": "富則多事（《天地篇》。堯答華封人祝以多富之語。）"
      },
      {
        "index": 73,
        "text": "見笑大方。（《秋水篇》。河泊自言：嘗見笑於大方之家。）"
      },
      {
        "index": 74,
        "text": "每況愈下。（《北海篇》。本言「每下愈況」，言設喻益卑也。）"
      },
      {
        "index": 75,
        "text": "搔虎頭，弄虎須。（《盜蹠篇》。孔子見蹠，退而歎之詞，謂幾不免於虎口。以上《莊子》。）"
      },
      {
        "index": 76,
        "text": "水至清則無魚，人至察則無徒。"
      },
      {
        "index": 77,
        "text": "良藥苦口利於病，忠言逆耳利於行。（皆《孔子家語》。「良藥」句又見《史記》張良勸沛公從樊噲勿留居秦宮殿之言。）"
      },
      {
        "index": 78,
        "text": "亡賴。（《史記•漢高祖紀》：始大人以臣為無賴。）"
      },
      {
        "index": 79,
        "text": "人微言輕。（《史記》：穰苴對齊景公，自謂人微權輕。又《後漢書》楊喬薦孟嘗疏中語。）"
      },
      {
        "index": 80,
        "text": "將門有將。（田文對其父語。又宋武得王鎮惡亦云。梁武見王訓人才，謂朱異曰：「可謂相門有相。」隋楊玄感自請為將，煬帝曰：「將門必有將，相門必有相，固不虛也。」）"
      },
      {
        "index": 81,
        "text": "利令智昏。（平原君納馮亭之降，而致秦兵有長平之坑，人謂其利令智昏也。）"
      },
      {
        "index": 82,
        "text": "官久自富。（《貸殖傳》：廉吏久，久更富。）"
      },
      {
        "index": 83,
        "text": "因禍為福，轉敗為功。（《管晏列傳》。又《宋書》何承天戲庾登之語。）"
      },
      {
        "index": 84,
        "text": "大名之下，難以久居。（范蠡霸越後將去之言。）"
      },
      {
        "index": 85,
        "text": "罪過。（信陵君竊符救趙王，王迎之，信陵自言罪過。又《隋書》長孫晟至染幹帳，責其帳中有草，當以待帝。染幹曰：「奴罪過。」又司馬德戡弑帝，不能語，但於馬上低頭，自稱曰「罪過」。）"
      },
      {
        "index": 86,
        "text": "一敗塗地。（父老欲以沛公為沛令，高祖辭之之言。）"
      },
      {
        "index": 87,
        "text": "傍若無人。（荊軻與高漸離飲市中，傍若無人。又《北史》顏延之獨酌郊野，當其為適，傍若無人。）"
      },
      {
        "index": 88,
        "text": "家貧思良妻，國亂思良將。（魏文侯與李克之語。）"
      },
      {
        "index": 89,
        "text": "當斷不斷，反受其亂。（召平引道家言。又《宋書》王僧綽勸宋文帝語。）"
      },
      {
        "index": 90,
        "text": "明目張膽。（張耳、陳餘對陳涉之言。）"
      },
      {
        "index": 91,
        "text": "數見不鮮。（陸賈過他客不至再三，恐數見不鮮也。）"
      },
      {
        "index": 92,
        "text": "不中用。（秦始皇謂：「吾收天下書，不中用者盡去之。」又《王制》用器不中度。《漢書•外戚傳》擇宮人不中用者去之。《王尊傳》敕功曹不中用者各自退避。以上皆《史記》。）"
      },
      {
        "index": 93,
        "text": "福無雙至，禍不單行。（見《說苑•權謀篇》）。"
      },
      {
        "index": 94,
        "text": "愛及屋烏（見《韓詩外傳》，太公謂武王曰：「愛其人者，及屋上烏；惡其人者，憎及骨餘。」）"
      },
      {
        "index": 95,
        "text": "湯澆雪。（見《孔子家語•王言篇》若湯之沃雪。又後漢閻忠說皇甫嵩云：「將軍破黃巾，甚於湯雪。」《南史》謝超宗求王瑩之父，以書屬瑩用一吏，曰：「丈人一旨，如湯澆雪耳。」）"
      },
      {
        "index": 96,
        "text": "無天於上，無天於下。（見《淮南子•兵略篇》，謂勇將奮不顧身也。今俗語以為人之無忌憚者。）"
      },
      {
        "index": 97,
        "text": "膽欲大而心欲小。（見《淮南子》。後孫思邈亦有此語。）"
      },
      {
        "index": 98,
        "text": "刻舟求劍。（見《淮南子》，客乘舟中流，而遺其劍，遽契其舟桅，薄暮而求之。）"
      },
      {
        "index": 99,
        "text": "矯枉過正。（見《漢書•諸侯王表》：漢懲秦弊，大封同姓，可謂矯枉過其正。）"
      },
      {
        "index": 100,
        "text": "談何容易。（東方朔《非有先生論》中語。）"
      },
      {
        "index": 101,
        "text": "若要不知，除非莫為。（枚乘《諫吳王書》：「欲人勿聞，莫若勿言；欲人勿知，莫若勿為。」）"
      },
      {
        "index": 102,
        "text": "偏聽生奸，獨任成亂。（鄒陽在獄中所上書。）"
      },
      {
        "index": 103,
        "text": "積少成多。（董仲舒對策：聚少成多，積小致巨。）"
      },
      {
        "index": 104,
        "text": "寧逢惡賓，莫逢故人。（公孫弘語。）"
      },
      {
        "index": 105,
        "text": "關西出將，關東出相。（張禹諫安帝棄涼州之言。）"
      },
      {
        "index": 106,
        "text": "山東出相，山西出將。（《趙充國讚》）"
      },
      {
        "index": 107,
        "text": "百聞不如一見。（趙充國欲馳至金城上方略之言。）"
      },
      {
        "index": 108,
        "text": "和氣致祥。（劉向上封事中語。又後漢楊賜疏中語。以上十條皆《漢書》。）"
      },
      {
        "index": 109,
        "text": "酒囊飯袋。（見王充《論衡•別通篇》，謂不學之人徒以腹為飯坑，腸為酒囊）"
      },
      {
        "index": 110,
        "text": "庸庸多厚福。（虞詡薦左雄，謂當時公卿多以拱默為賢，相戒曰「庸庸多後福」。）"
      },
      {
        "index": 111,
        "text": "身處脂膏，不能自潤。（孔奮居官，人笑其過廉之語。）"
      },
      {
        "index": 112,
        "text": "入室操戈。（何休著《左氏膏肓》，鄭康成作《針膏肓》。休歎曰：「康成入吾室、操吾戈以伐我。」）守錢虜。（馬援謂有財不能施之人。）"
      },
      {
        "index": 113,
        "text": "開心見誠。（馬援對隗囂述光武之為人如此。）"
      },
      {
        "index": 114,
        "text": "不識丁董。（曹操既擒呂布，欲緩其縛。劉備曰：「公不見丁建陽、董太師乎？」以上六條皆《後漢書》。）"
      },
      {
        "index": 115,
        "text": "矢在弦上，不得不發。（見《三國志》，曹操責陳琳為袁紹作檄討己，辱及先世，琳對操自解之言。）"
      },
      {
        "index": 116,
        "text": "求田問舍。（漢昭烈與許子將語。又《北史》荀赤松劾顏延之，謂「求田問舍，昔賢所鄙」。）"
      },
      {
        "index": 117,
        "text": "三世仕宦，方會著衣吃飯。（本魏文帝詔書：三世長者知衣服，五世長者如飲食。）"
      },
      {
        "index": 118,
        "text": "鍾鳴漏盡，夜行不休。（見《魏志》。田豫辭官之語。）"
      },
      {
        "index": 119,
        "text": "騙上高樓拔短梯。（見《世說》，殷浩廢後，恨簡文曰：「上人著百尺樓上，擔將梯去。」又《三國志》，劉琦與孔明登樓去梯謀自安之策。）"
      },
      {
        "index": 120,
        "text": "何所聞而來，何所見而去。（《世說》嵇康問鍾會之語。）"
      },
      {
        "index": 121,
        "text": "貧賤之交不可忘，糟糠之妻不下堂。（見《後漢書》宋弘對光武辭娶湖陽公主之語。）"
      },
      {
        "index": 122,
        "text": "生子癡，了官事。（楊濟與傅咸書：「俗云：生子癡，了官事。官事未易了也。」）"
      },
      {
        "index": 123,
        "text": "好物不須多。（晉元帝曲宴賦詩，朱鞏止成一聯，自言：「好物不在多也。」）"
      },
      {
        "index": 124,
        "text": "雅人深致。（謝安問道韞《詩》中何句最佳，道韞以吉甫作頌二句對，安謂有「有雅人深致。」）"
      },
      {
        "index": 125,
        "text": "一事不知，以為深恥。（《晉書》陶淵明謂范隆曰：「一物不知，君子之恥。」又《梁書》陶弘景亦有此語。又劉淵云：「一物不知，君子恥之。」）"
      },
      {
        "index": 126,
        "text": "不能流芳百世，亦當遺臭萬年。（見《晉書》桓溫語。）"
      },
      {
        "index": 127,
        "text": "福過災生。（見《宋書》劉敬宣答諸葛長民語。又謝瞻以弟晦驟貴，言於宋武帝，恐福過災生，請降黜以保衰門。）"
      },
      {
        "index": 128,
        "text": "人面獸心。（《宋書•明帝紀》。）"
      },
      {
        "index": 129,
        "text": "小屈必有大伸。（《宋書》孝武以張岱為新安王子鸞別駕，謂之曰：「無謂小屈，終當大伸也。」）"
      },
      {
        "index": 130,
        "text": "耕當問奴，織當問婢。（《宋書》沈慶之對文帝語，謂將伐魏，而徒與徐湛之等白面書生議之也。）"
      },
      {
        "index": 131,
        "text": "不長進。（《宋書》孝武責太子子業曰：「汝不長進，字跡特其一端耳。」）"
      },
      {
        "index": 132,
        "text": "不耐煩。（《宋書》庾仲文為人強急，不耐煩。又《五代史》後唐明宗將立後，夫人曹氏謂王淑妃曰：「我素多病，又耐煩，妹當代我。」）"
      },
      {
        "index": 133,
        "text": "三十六策，走是上計。（《齊書》王敬則起兵，謂明帝父子惟有走，故云：「檀公三十六策，走是上計。」蓋引宋人譏檀道濟之語也。）"
      },
      {
        "index": 134,
        "text": "那得此副急淚。（《南史》羊誌從孝武過殷貴妃墓，命誌哭之，誌即鳴咽。或問：「那得此副急淚？」誌曰：「我自哭亡妾耳。」）"
      },
      {
        "index": 135,
        "text": "人所應有盡有，人所應無本無。（《南史》沈懷文稱江智淵之詞。又庾亮問桓彝以徐安期為人。彝曰：「人所應有而不必有，人所應無而不必無。」）"
      },
      {
        "index": 136,
        "text": "不可無一，不可有二。（《南史》齊高帝稱張融之語。）"
      },
      {
        "index": 137,
        "text": "寄人籬下。（《齊書》張融自言其作文不肯寄人籬下。）"
      },
      {
        "index": 138,
        "text": "分路揚鑣。（《齊書》蕭琛謂裴子野所撰《宋略》，可與《過秦論》、《王命論》分路揚鑣。又魏元誌為洛陽令，與御史中尉李彪爭路，孝文帝詔分路揚鑣。）"
      },
      {
        "index": 139,
        "text": "名士風流。（《齊書》袁彖曰：「齊民微弱，柱石之臣皆盡，所存惟風流名士耳。」）"
      },
      {
        "index": 140,
        "text": "聽人穿鼻。（梁武論徐孝嗣「才非柱石，終當聽人穿鼻。」又《五代史》張彥反，梁末帝諭詔書，彥曰：「愚主聽人穿鼻，難與共事矣。」）"
      },
      {
        "index": 141,
        "text": "後進領袖。（《梁書》武帝謂張纘「朝中領袖」。又竟陵王子良西邸多才士，劉繪為後進領袖。又簡文帝《與湘東王書》曰「領袖者非弟而誰？」）"
      },
      {
        "index": 142,
        "text": "名下無虛。（《陳書》陳臻以《漢書》十餘事問姚察，察並為剖析。臻歎曰：「名下定無虛士」。）"
      },
      {
        "index": 143,
        "text": "風流罪過。（《北史》郎基歷官清勤，惟令人寫書，潘子義謂曰：「在官寫書，亦是風流罪過。」）"
      },
      {
        "index": 144,
        "text": "老蚌出明珠。（見《三輔決錄》。韋元將、仲將見孔融，融器之，謂其父端曰：「不意雙珠，近出老蚌，」又《北史》陸子彰之子卬有才，邢邵謂子彰曰：「以卿老蚌，遂出明珠。」）"
      },
      {
        "index": 145,
        "text": "鑿孔樹須。（《魏書》李庶生而天閹，崔諶調之曰：「教弟種須：以錐遍刺作孔，插以馬尾。」）"
      },
      {
        "index": 146,
        "text": "未能免俗，聊復爾爾。（《世說》：阮仲容七月七日，以長竿掛犢鼻褌於中庭曬之，曰：「未能免俗，聊復爾爾。」又《北史》慕容紹宗自知有水厄，乃浴於河以厭之。或規之，亦答以此語。）"
      },
      {
        "index": 147,
        "text": "富貴逼人來。（《北史》：楊素少為周文帝所知，曰：「善自勉，不憂不富貴。」素曰：「但恐富貴來逼臣，臣無心圖富貴也。」）"
      },
      {
        "index": 148,
        "text": "十羊九牧。（《北史》：楊尚希奏：人少官多，十羊九牧，宜並省州縣。）"
      },
      {
        "index": 149,
        "text": "寧可玉碎，何能瓦全。（《北齊書》元景昭語。）"
      },
      {
        "index": 150,
        "text": "土牛木馬。（《周書》蘇綽謂有門資無才具者，如土牛木馬，形似而用非。）"
      },
      {
        "index": 151,
        "text": "聞名不如見面。（《周書》：房景伯為郡守，有婦人訴其子不孝者，景伯母崔曰：「聞名不如見面，可呼其母子來諷示之。」）"
      },
      {
        "index": 152,
        "text": "掩耳盜鈴。（《通鑒》唐高祖起兵時語。又按《淮南子》：有竊鍾而走者，槍然有聲，恐人聞之，乃自掩其耳。掩耳盜鈴蓋本此語。）"
      },
      {
        "index": 153,
        "text": "膽大於身。（《唐書》邱愔劾奏李昭德曰：「臣觀其膽，乃大於身，鼻息所衝，上拂雲漢。」）"
      },
      {
        "index": 154,
        "text": "斬草除根。（張柬之等既誅張易之兄弟，薛季昶勸並誅武三思，謂「斬草不除根，終當復生。」）"
      },
      {
        "index": 155,
        "text": "五經掃地。（祝欽明以經學顯，入內宴，欽明作八風舞，搖頭睆目。盧藏用曰：「五經掃地矣！」）"
      },
      {
        "index": 156,
        "text": "快行無好步。（《朱敬則傳》：急趨者無善跡。）"
      },
      {
        "index": 157,
        "text": "上不上，下不下。（《田季安傳》譚忠說季安歸正之言。）"
      },
      {
        "index": 158,
        "text": "坐鎮雅俗。（《楊綰傳》：世以綰坐鎮雅俗，比之楊震、山濤、謝安。）"
      },
      {
        "index": 159,
        "text": "天下本無事，庸人自擾之。（陸象先語。）"
      },
      {
        "index": 160,
        "text": "不癡不聾，不作阿家翁。（郭子儀之子曖尚公主，與公主反目，有「薄天子不為」之語。公主訴於代宗。子儀執曖請罪，帝以此言慰之。按《宋書•庾仲文傳》何尚之對文帝云：「不癡不聾，不成姑公。」又《北史》及《隋書》有告大都督邴紹非毀朝政，文帝將誅之，長孫平曰：「不癡不聾，不作大家翁。」則六朝早有此語。）"
      },
      {
        "index": 161,
        "text": "垂頭喪氣。（韓全誨等失勢，皆垂頭喪氣。以上九條俱《唐書》。）"
      },
      {
        "index": 162,
        "text": "近朱者赤，近墨者黑。（見王績《負苓者傳》，謂麗朱者丹，附墨者黑。）"
      },
      {
        "index": 163,
        "text": "張公吃酒李公醉。（張鷟《耳目記》則天時謠言。張公謂易之兄弟，李公謂廬陵王。）人死留名，豹死留皮。（《五代史》王彥章之言。）"
      },
      {
        "index": 164,
        "text": "不做好事。（《五代史》後唐明宗責王建曰：「汝為節度使，不做好事。」）"
      },
      {
        "index": 165,
        "text": "不快活。（《五代史》桑維翰曰：「居宰相如著新鞋襪，外面好看，其中不快活。」又劉句、李愚罷，百官相賀曰：「自此我曹快活矣。」魏鶴山《天寶遺事》詩：「弄成晚歲郎當曲，正是三郎快活時。」《北齊書》和士開勸武成帝曰：「一日快活勝千年。」則快活二字，六朝已有之。）"
      },
      {
        "index": 166,
        "text": "酒有別腸。（《五代史》：閩主王曦宴群臣，惟周維嶽不醉。曦曰：「嶽身小，何飲之多？」左右曰：「酒有別腸。」）"
      },
      {
        "index": 167,
        "text": "好事不出門，惡事傳千里。（《北夢瑣言》：和凝以填曲，人呼為曲子相公，故云。）"
      },
      {
        "index": 168,
        "text": "乘船走馬三分命。（《北夢瑣言》在杜彥林墜馬條內。）"
      },
      {
        "index": 169,
        "text": "守口如瓶，防意如城。（朱子《名臣言行錄》謂富鄭公語。又《癸辛雜識》謂本《梁武帝懺》第六卷。）"
      },
      {
        "index": 170,
        "text": "一網打盡。（蘇舜卿以故紙錢會客，為王拱宸所劾，得罪者眾。拱宸曰：「吾一網打盡矣。」）"
      },
      {
        "index": 171,
        "text": "笑罵由他笑罵，好官還我為之。（鄧綰附王安石，得集賢校理，為人所笑，故以此自解。）薑桂之性，老而愈辣。（晏敦復對秦檜之言。）"
      },
      {
        "index": 172,
        "text": "汗流浹背。（趙幾謂豐稷曰：「聞君言，使我汗流浹背。」）"
      },
      {
        "index": 173,
        "text": "一蟹不如一蟹。（《通鑒》：陶谷使吳越，錢俶以蟹供客，自蝤蛑以下十二種，陶謂一蟹不如一蟹。又《勾龍如淵傳》：士論見孟庾之召，王庶之來，謂一蟹不如一蟹。）"
      },
      {
        "index": 174,
        "text": "三代以下，惟恐不好名。（史彌遠責陳塤好名，塤曰：「求士於三代以上，惟恐好名；求士於三代以下，惟恐不好名。」）"
      },
      {
        "index": 175,
        "text": "急流勇退。（《宋史》麻衣道人目錢若水語，見《陳摶傳》。）"
      },
      {
        "index": 176,
        "text": "一部十七史，何處說起。（《宋史》文天祥入燕，孛羅丞相欲屈之，問盤古至今幾帝幾王。天祥曰：「一部十七史，從何處說起？吾非應博學宏詞科，何暇泛論」）"
      },
      {
        "index": 177,
        "text": "耳聞不如目見。（見《韓琦君臣相遇錄》，琦為陝西安撫使疏中語。）"
      },
      {
        "index": 178,
        "text": "語言無味，面目可憎。（黃山谷謂人不讀書，則塵俗生其間，照鏡則面目可憎，對人則語言無味。）"
      },
      {
        "index": 179,
        "text": "疑人莫用，用人莫疑。（《金史》大臣請以州郡皆用本國人，熙宗以此語答之。按陸贄疏中已有此語。）"
      },
      {
        "index": 180,
        "text": "急則抱佛腳。（《古今詩話》王安石有句云：「投老欲依僧。」客應聲曰：「急則抱佛腳。」安石曰：「投老句是古詩。」客曰：「佛腳句是俗諺。上頭下腳，豈非的對？」安石大笑。按「垂老抱佛腳」本孟東野詩，王氏《困學紀聞》嘗引之）"
      },
      {
        "index": 181,
        "text": "佛頭著糞。（《典籍使覽》：歐陽公修《五代史》，或作敘冠其前，王荊公曰：「佛頭上豈可著糞也？」）"
      },
      {
        "index": 182,
        "text": "福至心靈。（見畢仲詢《幕府燕閑錄》：吳參政以學究登科，後為學士，常草制以示歐公。歐公曰：「君福至心靈矣。」）"
      },
      {
        "index": 183,
        "text": "生薑樹上生。（俗語謂人之執拗者。劉後村詩：「人道生薑樹上生，不應一世也隨聲。」）"
      },
      {
        "index": 184,
        "text": "大人不責小人過。（見沈作喆《寓簡》，有小官醉後塗改貴人文字，明日以啟謝曰：「昨朝醉去，巧兒作事拙兒嗔；今日醒來，大人不責小人過。」蓋二句本皆諺語。）"
      },
      {
        "index": 185,
        "text": "君子樂得為君子，小人枉自為小人。（胡澹庵謫嶺南時，方務德為廣帥，待之頗厚。秦檜死，方罷官入京，謀起用，會澹庵已召用，偶與王梅溪語其事，梅溪曰：「則君子也。」方由此進用。故時人有「樂得為君子」之語。）"
      },
      {
        "index": 186,
        "text": "聊以塞責。（《通鑒記事》：韓侂胄當國，言官不敢言事，但泛論君德時事。或問之，則愧謝曰：「聊以塞責。」）"
      },
      {
        "index": 187,
        "text": "病從口入，禍從口出。（見莊綽《雞肋編》，謂當時諺語。）"
      },
      {
        "index": 188,
        "text": "打草驚蛇。（見《續常談》，有主簿貪賄，事上，長官判曰：「汝雖打草，吾已驚蛇。」）"
      },
      {
        "index": 189,
        "text": "殺人償命，欠債還錢。（方禹為楊五所害，死後向楊索命之詞。）"
      },
      {
        "index": 190,
        "text": "自身照不亮。（胡仲徽將方試，有富人亦就試，欲胡為助。胡曰：「吾學業有限，所謂自照一身猶未光也。」）"
      },
      {
        "index": 191,
        "text": "高來不可，低來不可。（李祐為縣令，見太守鞠躬作揖，太守責之。明日俯首，太守又責之。祐乃具狀言：「高來不可，低來不可，乞降一個喏樣。」）"
      },
      {
        "index": 192,
        "text": "見怪不怪，其怪自壞。（姜七以養母豬為業，有客宿其家，聞豬作人言，客以語七。七不聽。謂「見怪不怪，其怪自壞。」以上四條皆《夷堅志》。）"
      },
      {
        "index": 193,
        "text": "陰地不如心地好。（《癸辛雜識》：倪文節家與秀王邸為鄰，頗被侵占。文節常語曰：「住場好不如肚腸好，陰地好不如心地好。」）"
      },
      {
        "index": 194,
        "text": "養兒防老，積穀防饑。（《百川學海》：婺源民詹惠明乞代父償命，臨刑無懼色，誦此二句。太守曾天遊奏之，乃免死。）"
      },
      {
        "index": 195,
        "text": "蛇無頭不行。（《金史》：斜卯愛實嘗自草括粟文：「雀無翅兒不飛，蛇無頭兒不行」，以「而」作「兒」，掾史不敢改。）"
      },
      {
        "index": 196,
        "text": "精神滿腹。（本溫太真譽錢鳳語。《金史》：李獻甫心思所到，絕人遠甚。人稱為精神滿腹。）"
      },
      {
        "index": 197,
        "text": "拈了一把汗。（《元史》：憲宗召趙璧問為治之要，璧請先誅近侍之尤不善者。璧出，世祖謂曰：「秀才，汝渾身是膽耶？吾亦為汝握兩手汗也。」）"
      },
      {
        "index": 198,
        "text": "黑漆皮燈籠。（《輟耕錄》：元至正中，遣官赴諸道問民疾苦，使者多納賄。百姓歌曰：「官吏黑漆皮燈籠，奉使來時添一重。」）"
      },
      {
        "index": 199,
        "text": "過橋拆橋。（《續通考》：許有壬科目出身，會有詔罷科舉，竟署有壬名於後。或謂之曰：「參政可謂過橋拆橋矣。」）"
      },
      {
        "index": 200,
        "text": "一馬不被兩鞍。（《元史•列女傳》衣氏殉其夫之言也。）"
      },
      {
        "index": 201,
        "text": "讀書種子。（《鶴林玉露》：周益公謂：「士大夫家，可使讀書種子衰息乎？」又姚廣孝囑文皇入京勿殺方孝孺，謂「此讀書種子也。」見《明史》。）"
      },
      {
        "index": 202,
        "text": "拔去眼中釘。（《五代史》：趙在禮殘酷，及去任，民相見祝曰：「拔去眼中釘矣。」在禮聞之，後還鎮，令民各出拔釘錢。）"
      },
      {
        "index": 203,
        "text": "一語撞倒牆。（宋胡程《蒼梧集》：錢正老謂方子通云：「立朝剛勁，須推老兄。然一語撞倒牆，亦是老兄。」）"
      },
      {
        "index": 204,
        "text": "一床錦被蓋過。（《宋史》：酈瓊素與王德不睦，會張浚以瓊副德為都統制，瓊懼，謂德曰：「向來事太尉不周，今日乞一床錦被蓋過。」德不答，瓊遂叛降劉豫。）"
      },
      {
        "index": 205,
        "text": "十八層地獄。（《梁書》：劉薩阿暴亡，有兩吏引至十八層地獄，見諸受苦者）"
      },
      {
        "index": 206,
        "text": "腳著實地。（《宋史•邵雍傳》雍論司馬光為人如此。）"
      },
      {
        "index": 207,
        "text": "千里寄鵝毛。（東坡以揚州土物寄子由，詩云：「且同千里寄鵝毛」。）"
      },
      {
        "index": 208,
        "text": "花又不損，蜜又得成。（《金史》：汴州圍急，合周奉命括粟甚慘。或規之，合周曰：「人云花又不損，蜜又得成；我謂不損花何由成蜜也。」）"
      },
      {
        "index": 209,
        "text": "及不得一腳指。（《北齊書》：李幼廉遇事立辦，神武責諸人曰：「卿等作得李長史一腳指否？」）"
      },
      {
        "index": 210,
        "text": "兩腳書櫥。（齊陸隆學極博，而讀《易》不解文義。王儉曰：「陸公書櫥也。」今人謂讀書多而不能用者為兩腳書櫥，本此。）"
      },
      {
        "index": 211,
        "text": "騎驢覓驢。（見《傳燈錄》：道人不解心即是佛，直是騎驢覓驢。）"
      },
      {
        "index": 212,
        "text": "旗鼓相當。（《管輅別傳》：太守單子春欲試輅之才辨，謂輅曰：「吾欲自與卿旗鼓相當。」）"
      },
      {
        "index": 213,
        "text": "毛病。（黃山谷《刀筆》云：「此荊南人毛病。」謂習氣也）。"
      },
      {
        "index": 214,
        "text": "與人不睦，勸人造屋。（宋王韶欲取洮河，言只用回易錢便足。文彥博曰：「工師造屋，初必小計，冀人易於動工，既興作，如不可已，乃方增多。」此諺所本也。）"
      },
      {
        "index": 215,
        "text": "便宜。（《齊書》：顧憲之疏云：「便宜者，便於公，宜於私也。」）"
      },
      {
        "index": 216,
        "text": "萱堂、桂窟"
      },
      {
        "index": 217,
        "text": "俗謂母為萱堂，蓋因《詩》「焉得萱草，言樹之背。」注云：背，北堂也。戴埴《鼠璞》以為此因君子行役而思念之詞，與母何與？呂藍衍亦謂：《詩》注萱草可忘憂，背乃北堂也，詩意並不言及母，不知何以遂相承為母事也。按古人寢室之制，前堂後室，其由室而之內寢，有側階，即所謂北堂也。見《尚書•顧命》注、疏及《爾雅•釋宮》。凡遇祭祀，主婦位於此，主婦則一家之主母也。北堂者，母之所在也，後人因以北堂為母。而北堂既可樹萱，遂稱曰萱堂耳。世以登科為折桂，本於郤詵對策有「桂林一枝」之語。而或以月中有桂，遂因桂而移於月中之桂，又月中有蟾，謂之蟾窟，遂又移而為桂窟，展轉相訛，皆沿襲之陋也。（《五經通義》：月中有兔與蟾蜍何也？月，陰也；蟾蜍，陽也，與兔並明，陰係於陽也。《春秋演孔圖》曰：蟾蜍，月精也。虞喜《安慶論》曰：俗傳月中仙人桂樹，今視其生，仙人之足已成形，桂樹後生。《酉陽雜俎》云：月中蟾桂，地影也。空處，水影也。東坡《鑒空閣》云：懸空如水鏡，瀉此山河影。妄稱桂兔蟆，俗說皆可屏。）又如「鶯遷」二字，《毛詩》「伐木丁丁，鳥鳴嚶嚶，出自幽谷，遷於喬木。」並無所謂鶯字也。自唐蘇味道有「遷鶯遠聽聞」，楊禎詩「軒樹已遷鶯」，禮部試士遂有「遷鶯求友」、「鶯出谷」之作。"
      },
      {
        "index": 218,
        "text": "點心"
      },
      {
        "index": 219,
        "text": "世俗以小食為點心，不知所始。按吳曾《能改齋漫錄》云：唐鄭傪為江淮留後，家人備夫人晨饌，夫人顧其弟曰：「治妝未畢，我未及餐，爾且可點心。」 其弟舉甌已罄。俄而女僕請飯庫鑰匙，備夫人點心，修詬曰：「適已點心，今何得又請？」是唐時已有此語也。亦見《輟耕錄》。又《癸辛雜識》記南宋趙溫叔丞相善啖，阜陵聞之曰：「朕欲作小點心相請。」乃設具。飲玉海至六七，又啖籠炊百枚。"
      },
      {
        "index": 220,
        "text": "茅柴灑"
      },
      {
        "index": 221,
        "text": "酒之劣者，俗謂之茅柴酒。此語蓋亦起於宋時。東坡詩：「幾思壓茅柴，禁網日夜急。」《學齋占畢》引李白「金樽美酒斗十千」，杜甫詩「速來相就飲一斗，恰有三百青銅錢」之句，以為酒價何太相懸如此，想是老杜不擇飲，而醉村店中壓茅柴耳。又蘇叔黨詩：「茅柴一杯酒，相對奈愁何。」劉後村詩：「茅柴且酌兄。」是茅柴宋人已用之於詩文矣。然曰壓茅柴，蓋酒之新釀，用茅柴壓而榨之耳。"
      },
      {
        "index": 222,
        "text": "綿力"
      },
      {
        "index": 223,
        "text": "謙言力之薄曰綿力，見淮南王安《諫漢武伐越書》，曰：「越人綿力薄材，不能陸戰。」"
      },
      {
        "index": 224,
        "text": "對手"
      },
      {
        "index": 225,
        "text": "凡相角伎藝，彼此均者，曰對手。《舊唐書•宣宗紀》：日本國王子入朝，王子善棋，帝令待詔顧師言與之對手。"
      },
      {
        "index": 226,
        "text": "張王李趙"
      },
      {
        "index": 227,
        "text": "見朱弁《曲洧舊聞》，俚語有「張王李趙」之語，猶言是何等人也。然梁范鎮〔縝〕《神滅論》已有「張甲王乙李丙趙丁」之語，是張王李趙俗語，其來已久。"
      },
      {
        "index": 228,
        "text": "籌馬"
      },
      {
        "index": 229,
        "text": "今人博局諸戲，多用籌馬紀數，其原蓋本於投壺，《記》所謂籌室中五扶，堂上七扶，庭中九扶。又云：正爵既行，請為勝者立馬也。然今世之籌用以紀數，而《記》所謂籌，即投壺之矢，其紀數則別有算，所謂算長尺有二寸也。是則投壺之籌之用，與今不同，今之籌，乃投壺所謂算耳。按《儀禮•鄉射》「籌八十」注云：籌，算也。博戲所用之籌，其或本此歟？然鄉射又無所謂馬者。要之，投壺與射禮相通，籌與馬皆古人所以紀數，後世遂襲其名而其用小變耳。猶投壺之馬為勝算，而今所用亦不專以紀勝也。《天香樓偶得》云：今世賭博者，以物衡錢，謂之馬子。交易者以銅為法馬，蓋亦本此。又按古人馬制不詳，晉太康中掘地得玉馬，或以為即投壺所用也。"
      },
      {
        "index": 230,
        "text": "屠家稱姜太公"
      },
      {
        "index": 231,
        "text": "俗戲屠宰者謂之姜太公，此亦有所本。《國策》：姚賈謂秦王曰：「太公望，齊之逐夫，朝歌之廢屠。」按《楚詞》「師望在肆，鼓刀揚聲」，注云：呂望鼓刀在列肆，文王親往問之，望曰：「下屠屠牛，上屠屠國。」文王乃載與俱歸。《淮南子》亦云：太公之鼓刀。又《韓詩外傳》：文王舉太公於舟人而用之。則太公又出自舟子也。"
      },
      {
        "index": 232,
        "text": "世界"
      },
      {
        "index": 233,
        "text": "世界，見《首楞嚴經》佛告阿難，言世為遷流，界為方位。東、西、南、北、東南、西南、東北、西北、上、下為界。過去、未來、現在為世。方位有十，流數有三。猶《淮南子》所云「往古來今謂之宙，四方上下謂之宇」也。揚子雲《太玄》則謂：闔天謂之宇，辟宇謂之宙。陸績云：闔，天地晝夜之稱；辟謂開天地晝夜之稱。"
      },
      {
        "index": 234,
        "text": "畔"
      },
      {
        "index": 235,
        "text": "吳語謂躲避曰畔，亦有所本。陳後主創齊聖觀，民謠曰：「齊聖觀，寇來無處畔。」見《言鯖》。"
      },
      {
        "index": 236,
        "text": "外後日"
      },
      {
        "index": 237,
        "text": "陸放翁云：今人謂後三日為外後日，意其俗語耳。偶讀《唐逸史•裴老傳》，乃有此語。裴，大曆中人，則此稱已久矣。"
      },
      {
        "index": 238,
        "text": "登時"
      },
      {
        "index": 239,
        "text": "俗謂俄頃間曰登時，亦云即刻。《宋書》：盧循之走也，劉裕知其必寇江陵，登遣索邈援荊州。《北齊書》：祖珽守北徐州，會有陳寇，珽令城中寂然。寇疑人走城空，不復設備。珽忽鼓噪聒天，賊大驚，登時退散。《舊唐書》：武后幸興泰宮，欲就捷路，韋安石力諫，武后登時為之回輦。"
      },
      {
        "index": 240,
        "text": "鑽"
      },
      {
        "index": 241,
        "text": "世謂夤緣干進者為鑽。按東坡《和錢安道寄惠建茶》詩云：「不敢包裹鑽權幸。」王安石秉政，鄧綰、李定、舒亶、蹇序辰、王子韶等同時擢用，士大夫有 「十鑽」之目。《王子韶傳》：劉安世劾子韶在十鑽內，為衙內鑽，指其交結要人，如刀鑽之利也。呂公著作相務簡靜，不多接士大夫，惟談禪者得從容。好進之徒往往幅巾道袍，日遊古寺，冀邂逅之以自售，時謂之「禪鑽」。又蔣津《葦航紀淡》：嘉定間，士大夫有一戲論於從政云：將仕者皆改官，獨顏子不得改。天子曰： 「回也不改。」或曰：「鑽遂改。」子曰：「顏子鑽錯了。鑽之彌堅，如何改官？」方勺《泊宅編》亦云：今之巧宦者皆謂之鑽。是宋時已有此語。然班固《答賓戲》云：商鞅挾三術以鑽孝公。則漢時已有此語也。"
      },
      {
        "index": 242,
        "text": "暖房"
      },
      {
        "index": 243,
        "text": "俗禮有所謂暖壽、暖房者。生日前一日，親友治具過飲，曰暖壽。新遷居者，鄰里送酒食過飲，曰暖房。《輟耕錄》亦曰：暖屋又曰暖室。按王建《宮詞》「太儀前日暖房來。」《五代史》：後唐同光二年，張全義及諸鎮進暖殿物。則暖房之名由來久矣。"
      },
      {
        "index": 244,
        "text": "穿孝"
      },
      {
        "index": 245,
        "text": "父母喪而成服，俗謂之穿孝。其親朋臨送，暫用袒免者，謂之帶孝。蓋以喪服即為孝也。此語自六朝已有之。《北齊書》：童謠曰：「九龍母死不作孝。」已而婁太后崩，武成帝服緋不改。《北史》：宕昌公王睿薨，送喪者千餘人，皆舉聲慟泣，以要榮利，時謂之「義孝」。和士開喪母，富商丁鄒、嚴興等亦為義孝。《新唐書•韋挺傳》：世俗營葬既畢，鄰伍全集，相與酣醉，謂之出孝。李方叔《談記》：東坡為禮部尚書，宣仁太后上仙甫七日，忽有旨：光祿官供羊酒，為太后、太妃暖孝。此皆不經之語。"
      },
      {
        "index": 246,
        "text": "杜撰"
      },
      {
        "index": 247,
        "text": "《宋稗史》：杜默為詩多不合律，故世謂事不合格者曰「杜撰」。此說非也。《湘山野錄》：盛文肅度撰《張文節神道碑》，石參政中立問：「誰撰？」文肅率然對曰：「度撰。」滿堂皆笑。按文肅在杜默之前，則非起於默矣。呂藍衍《言鯖》謂：道家經懺俱杜光庭所撰，多設虛誕，故去杜撰。此亦非也。沈作喆《寓簡》謂：漢田何善《易》，言《易》者本田何。何以齊諸田徙杜陵，號杜田生。今之里語謂白撰無所本者為杜田，或曰杜園，蓋本此。豈當時譏何之《易》學無所師承而云然耶？云云。此乃杜撰二字所由始，蓋本因杜田，又轉而為杜園。宋時孔文仲對策有「可為痛哭太息」之語，而人誚之曰「杜園賈誼」是也。因而俗語相沿，凡文字之無所本者曰杜撰，工作之不經匠師者曰杜做。後世並以米之不從商販來者曰杜米，筍之自家園出者曰杜園筍，則昔以杜為劣作，而今轉以杜為佳品矣。"
      },
      {
        "index": 248,
        "text": "差"
      },
      {
        "index": 249,
        "text": "官府遣役輒曰差。顏師古《匡謬正俗》曰：《詩》云「既差我馬」，《毛傳》云：差，擇也，謂擇取強壯者，今云差科亦此意。遣人曰差，蓋亦謂揀擇其人可應役者耳。"
      },
      {
        "index": 250,
        "text": "叱氣"
      },
      {
        "index": 251,
        "text": "俗語以泄憤為出氣。《北史》作叱氣。荀濟謀誅高澄，事敗見執，楊愔謂濟曰：「遲暮何為然？」濟曰：「叱叱氣耳，何關遲暮然？」氣鬱於中而借事以泄之，究當以出氣為是。"
      },
      {
        "index": 252,
        "text": "著力"
      },
      {
        "index": 253,
        "text": "《齊書》：蒼梧王欲害蕭道成，陳太妃罵曰：「道成有大功，今害之，誰復為汝著力者？」《南史》作「誰為汝盡力」。"
      },
      {
        "index": 254,
        "text": "相打"
      },
      {
        "index": 255,
        "text": "俗以鬥毆曰相打，語本《南史•黃回傳》：回在宣陽門與人相打。"
      },
      {
        "index": 256,
        "text": "底"
      },
      {
        "index": 257,
        "text": "江南俗語，問何物曰底物，何事曰底事。唐以來已入詩詞中。按《北史•徐之才傳》：高德正故犯之才家諱，之才問坐客曰：「個人諱底？」則六朝以來已有是語，而入之書策，則自《北史》始也。顏師古《匡謬正俗》：問云：「俗謂何物為底物，底義何訓？」答曰：「此本言何等物也，其後遂省，但言等物，又轉而訛為底耳。」"
      },
      {
        "index": 258,
        "text": "個"
      },
      {
        "index": 259,
        "text": "俗語言這個那個。按《舊唐書•李密傳》：密以左親侍在仗下，煬帝詢知為李寬之子，謂宇文述曰：「個小兒瞻視異常，勿令入宿衛也。」"
      },
      {
        "index": 260,
        "text": "生活"
      },
      {
        "index": 261,
        "text": "活計曰生活，見《梁書》：武帝檢視臨州王宏庫室百餘間，有錢三億餘萬，他物稱是，謂宏曰：「阿六，汝生活大可！」《北史》：胡叟蓬室草筵，以酒自適，謂友人曰：「我此生活，殊勝焦先。」尉景居官貪穢，齊神武戒之，景曰：「與爾計生活孰多？我止人上取，爾割天子調。」神武大笑。"
      },
      {
        "index": 262,
        "text": "扯"
      },
      {
        "index": 263,
        "text": "俗云以手牽物曰扯，然經書無此字。《宋史•杜紘傳》：伴夏國使入見，夏使欲有所陳乞，紘連扯之，乃不敢言。扯字始見於此。"
      },
      {
        "index": 264,
        "text": "你"
      },
      {
        "index": 265,
        "text": "你字，惟詞曲用之，詩文未嘗用也。惟《北史》齊文襄求好長史，舉者多不見納。一日大集，謂陳元康曰：「我教你好長史處，李幼廉即其人也。」又《隋書•李密傳》：密與宇文化及隔水相語，責其弑逆之罪。化及曰：「共你論相殺事，何須作書語。」《許善心傳》：宇文化及之逆，執善心至朝堂，化及令釋之，善心不舞蹈而出。化及怒，命捉來，罵曰：「我好欲放你，敢如此不遜！」遂害之。你字見於書惟此。"
      },
      {
        "index": 266,
        "text": "賣弄"
      },
      {
        "index": 267,
        "text": "近代俗語「賣弄」二字，專指誇耀之意，六朝以前則謂招權攬勢也。《後漢•靈帝紀》注：閔貢厲聲責張讓等賣弄國恩。《朱浮傳》：浮坐賣弄國事免。又《楊震傳》：震疏音親近倖臣賣弄威福。《南史》：齊高帝時，竟陵王子良啟以范雲為郡，齊主曰：「聞其恒相賣弄，朕不復窮法，當宥之以遠。」"
      },
      {
        "index": 268,
        "text": "請安"
      },
      {
        "index": 269,
        "text": "《左傳》：昭公遜於齊，齊侯將享之。子家子曰：「朝夕立於朝，何享焉？乃飲酒，使宰獻而請安。二字見此。"
      },
      {
        "index": 270,
        "text": "香火"
      },
      {
        "index": 271,
        "text": "《北史》：爾朱兆使高歡統六鎮，慕容紹宗諫之，兆曰：「有香火重誓，何慮耶？」紹宗曰：「親兄弟尚不可信，何論香火？」陸法和在江夏，大治兵艦，梁元帝使人止之，法和曰：「求佛之人，豈規王位？但於空王佛所與主上有香火因緣，以備救應耳。」《唐書》：秦王世民遣騎告突厥突利可汗曰：「爾往與我盟，緩急相救，今乃引兵相攻，何無香火之情也？」"
      },
      {
        "index": 272,
        "text": "斫喪"
      },
      {
        "index": 273,
        "text": "人不自愛惜，耗其精神於酒色者，曰斫喪。語見《左傳》：齊陳瓘過衛，仲由見之曰：「天或者以陳氏為斧斤，既斫喪公室，而他人有之，不可知也。其使終享之，亦不可知也。」又《唐書•楊復恭傳》：斫喪天下。"
      },
      {
        "index": 274,
        "text": "門房"
      },
      {
        "index": 275,
        "text": "魏孝靜詔：一人為惡，殃及闔門，朕甚湣之。自今非謀反大逆，罪止其身。於是爾朱文暢謀殺齊神武，事敗，姊方有寵於神武，乃止坐文暢一房。《舊唐書》：中宗即位，大赦，惟徐敬業一房不在免限。李錡以反誅，詔宗正削一房屬籍。宰相召蔣乂問：「一房自大功，可乎？」乂爭執，乃止錡一身及子息，餘無旁坐。《新唐書•宰相世系表》：楊氏有越公房，李氏分隴西、趙郡二支，隴西有四房，趙郡有六房。"
      },
      {
        "index": 276,
        "text": "馬頭馬門"
      },
      {
        "index": 277,
        "text": "水陸總彙泊舟之地曰馬頭。《南史•何承天傳》：宋元嘉三年，討謝晦，到彥之率兵先至馬頭。《北史•楊侃傳》：梁豫州刺史裴邃欲襲壽春，謬移云： 「魏於馬頭置戍。」《魏書》：太平真君十一年，帝南伐，命長孫真趨馬頭。此即是馬頭郡。按《通鑒》：史寵誠據魏博，於黎陽築馬頭，為渡河之勢。注云：附岸築土，植木夾之，以便兵馬入船也。《五代史》：梁將攻淮南，遣劉捍先之淮口，築馬頭，下浮橋以渡。《宋史•馬默傳》：河決小吳水，官以為宜使東流，默與轉運使以為宜使北流。於是作東西馬頭。約水復故道，此乃俗所謂馬頭之見於史者也。船艙有門曰馬門。曾三異《同話錄》云：舟之設屋，開門而入，其門謂之馬門，必先闖而後入，因其字義而析之也。明人顧元慶《簷曝偶談》亦云：船門曰馬門，蓋闖字之義也。引首而觀曰闖。"
      },
      {
        "index": 278,
        "text": "生口"
      },
      {
        "index": 279,
        "text": "生口，本軍前生擒之人。《漢書•蘇武傳》：李陵為言：「捕得生口，言太守以下皆白服。」《王莽傳》：陳歆言：「捕虜生口，知犯邊者皆單于咸子角所為。」《後漢書•袁安傳》：和親以來，有得邊生口者，輒以歸漢。《魏略》：太祖賜楊沛生口十人。皆謂捕獲生人也。今北方人乃謂驢馬之類為生口。此亦有所本。《魏志•王昶傳》注：任常與人共買生口，各雇八匹。後生口家來贖時，價值六十匹，嘏仍止取本價八匹。則以牛馬為生口，三國時亦已有此語矣。"
      },
      {
        "index": 280,
        "text": "騍馬、騸馬、驏馬"
      },
      {
        "index": 281,
        "text": "俗以牝馬為騍馬，非騍字也。《輟耕錄》謂：「課馬」之誤。《唐六典》：凡牝四遊五課，羊則當年而課之。課者，歲課駒犢也。是騍馬應作課馬也。按顏師古《匡謬正俗》云：俗呼牝馬為草馬，以牝少用，常放草中，不飼以芻豆，故云：然則唐以前本呼牝馬為草馬。及牧監設課後，遂呼課馬，後人又易以馬旁而為騍馬耳。牡馬之去腎者曰騸馬。《五代史》作扇馬。郭崇韜深嫉宦官，謂魏王繼岌曰：「王登極後，必盡去之，即扇馬亦不可騎也。」《北夢瑣言》：周帝賜馬南平王，王論「良馬不可遇，但要坐下穩，惟扇庶幾。」自是江南蜀馬往往學扇。然則五代以前馬尚不皆扇也。不鞍而騎曰驏馬。《明史》：常遇春夜襲擴廓於太原，擴廓出不意，不及鞍，乃乘驏馬，以十八騎遁去。此驏馬之見於正史者也。古時則曰誕馬。《魏書》：王瓊見廣平王，自言馬瘦。王以誕馬並乘具與之。注：不施鞍轡曰誕也。"
      },
      {
        "index": 282,
        "text": "甕鼻"
      },
      {
        "index": 283,
        "text": "俗以鼻不清亮者為甕鼻。宋人袁文引王充《論衡》「鼻不知香臭為甕」以證之。然《論衡》云：人不博覽古今，猶目肓、耳聾、鼻癰也。其語在《別通篇》，乃作癰字，非甕字也，何得援為甕鼻之證耶？況俗所謂甕鼻者，乃謂其聲多鼻音，如甕盎耳，非謂不知香臭也。然則不知香臭者為癰，聲多鼻音者為甕，本自各別，不得牽混耳。"
      },
      {
        "index": 284,
        "text": "拿訛頭"
      },
      {
        "index": 285,
        "text": "伺人作奸，從而嚇詐取財，俗謂之拿訛頭。此俗語，未有見之筆墨也。顧寧人《日知錄》載：明泰昌元年八月，御史張潑上言：「京師奸宄叢集，遊手成群，有謂之把棍者，有謂之拿訛頭者，請將巡城改為中差。」拿訛頭三字見此。"
      },
      {
        "index": 286,
        "text": "回殘"
      },
      {
        "index": 287,
        "text": "凡買物應用後，仍減價賣之，俗謂之回殘。此二字見《舊唐書•王毛仲傳》：毛仲管閑廄馬，凡芻粟之類，吏下不敢盜竊，每歲回殘，常致數萬斛。又《新唐書•食貨志》：太和九年，以天下回殘錢置常平倉本錢。"
      },
      {
        "index": 288,
        "text": "毛作無字"
      },
      {
        "index": 289,
        "text": "天津、河間等處土音，凡無字皆作毛字。《佩觿集》所謂河朔人謂無曰毛，蓋聲之轉也。宋人小說：有人邀東坡吃「飯」，乃蘆服、豆腐、白菜，三者皆白也。坡明日邀其人吃「毳飯」，其人意必獸之有毛者，及至，則竟日不設飯。詰之，坡答云：「酒也毛，菜也毛，飯也毛。」借河朔間土音以無為毛也。相與大笑。按此雖土音，亦有出處。《後漢•馮衍傳》：饑者毛食。謂無食也。《五代史》述黃幡綽賜緋毛魚袋，謂無魚袋也。則古人文字中亦用之矣。"
      },
      {
        "index": 290,
        "text": "吳趙"
      },
      {
        "index": 291,
        "text": "蘇、常間俗語，謂不擇言而亂語者曰吳趙。按《明史》：張居正奪情時，吳中行、趙用賢皆以疏被論坡杖，吳中人謂之吳趙。此其始也。"
      },
      {
        "index": 292,
        "text": "呼箸為快"
      },
      {
        "index": 293,
        "text": "俗呼箸為快子。陸容《菽原雜記》謂起於吳中，凡舟行諱住，諱翻，故呼箸為快子，幡布為抹布也。今北方人呼幡布為轉布，則又因翻字而轉耳。"
      },
      {
        "index": 294,
        "text": "歲寒三友"
      },
      {
        "index": 295,
        "text": "元次山《丐論》云：古人鄉無君子，則與山水為友；里無君子，則以松竹為友，坐無君子，則以琴酒為友。東坡詩：「風泉兩部樂，松竹三益友。」"
      }
    ]
  }
}