{
  "chapterNumber": 8,
  "title": "Նdelays Ը — Թիֆլիս, 14 դեկտեմբերի 1880 (Letter 8)",
  "sourceContent": {
    "paragraphs": [
      {
        "index": 0,
        "text": "Սիրելի Հռհփսիմե, Հորս ցավալի դրությունն այն աստիճան զբաղեցնում էր ինձ, որ մեր ընտանիքի մյուս անդամների մասին վերջին անգամներս ոչինչ չէի գրում քեզ։ Բայց նախ պետք է ասեմ, որ հորս դրության մեջ ոչ մի փոփոխություն չի կատարվել դեպի լավը։ Նա դարձյալ ոչ ոքի չի ճանաչում։ Մայրս, որ սկզբներում սաստիկ վշտանում էր և համարյա թե միշտ լաց էր լինում, այժմ, կարծես, հաշտվել է իր դրության հետ, և այլևս ոչ մի տրտունջ չեմ լսում նրա բերանից.— նա, կարծես, տեղն ու տեղը սառել է։ Ամեն օր վաղ առավոտյան մտնում է հորս մոտ, հագցնում է, լվացվել է տալիս նրան, թեյ է խմեցնում, ձեռքից բռնած՝ սենյակում մի քանի անգամ անցուդարձ անել է տալիս, կեսօրին իր ձեռքով ճաշ է ուտեցնում և երեկոյան դարձյալ թեյ, գիշերը հանում պառկեցնում է քնելու, և այդ բոլորը կատարում է լուռ, երբեմն միայն խոր հառաչում է։ Շատ անգամ գիշերները լուսացնում է հիվանդի ​մոտ՝ աթոռի վրա, չնայելով թախանձանքիս, որ այդ պաշտոնի կատարումը ինձ թողնի։ Ամեն անգամ, քանի նայում եմ նրա գունատ, նիհարած դեմքին և անկենդան աչքերին, վշտից և կարեկցությունից սիրտս ճմլվում է։ Երևակայում եմ, թե ո՛րքան մեծ պիտի լինի այն լուռ վիշտը, որ բույն է դրել նրա սրտում։"
      },
      {
        "index": 1,
        "text": "Սակայն միայն հորս դրությունը չէ, որ նրան այդպես տանջում է. Գրիգորի դրությունն էլ պակաս մտատանջության առարկա չէ նրա համար։ Նամակներիցս մեկի մեջ, կարծես, գրել էի քեզ, որ Գրիգորը հազում է և բժիշկների խորհրդով առժամանակ դադարել է գիմնազիոն հաճախելուց։ Իսկ այժմ պիտի ասեմ, որ նրա դրությունն էլ վատացել է։ Սկզբներում նրա հազը թեև բոլորովին կտրվեց, բայց երկու շաբաթից հետո նորից լույս ընկավ և մինչև այժմ էլ շարունակվում է, օր-օրի վրա սաստկանալով, այնպես որ, ոչ գիշերը քուն ունի, ոչ ցերեկը հանգիստ։ Ուսումը շարունակելու մասին առայժմ կարելի չէ մտածել անգամ։ Հորս դրության հետ ես համարյա հաշտվել եմ, բայց այժմ սկսել է մտատանջել ինձ Գրիգորի դրությունը, և այդ տանջանքը պակաս տանջանք չէ։ Եթե տեսնես, թե որքան նա փոխվել է, և լսես նրա հազը..."
      },
      {
        "index": 2,
        "text": "Երեկ առավոտյան ժամը տասնևմեկն էր, բայց նա դեռ չէր վեր կացել անկողնից։ Չնայելով, որ ցուրտն ու խոնավությունը ստիպում են նրան տանից դուրս չգնալ, բայց առավոտները նա միշտ իր ժամանակին էր վեր կենում և օրվա ընթացքում համարյա երբեք չէր պառկում անկողնում, որքան էլ իրեն թույլ զգար, բայց այդ օրը, ինչպես ասացի, մինչև այդ ժամանակ դեռ չէր վեր կացել անկողնից։ Փոքր-ինչ վախեցած ներս մտա նրա սենյակը։ Նա պառկած էր հանգիստ՝ երեսը դեպի պատն արած։ Կարծեցի թե քնած է, այդ պատճառով, որպեսզի չանհանգստացնեմ նրան, զգուշությամբ մոտեցա նրա մահճակալին։ Բայց նա քնած չէր, նրա աչքերը բաց էին և, ինչպես երևում էր, անձնատուր էր եղել մտածության։ Կամաց խոնարհվեցի նրա դեմքի վրա, նա տեսավ ինձ, բայց մնաց նույն դրության մեջ։"
      },
      {
        "index": 3,
        "text": "— Գրիգո՞ր, ինչպես ես,— հարցրի կամաց։"
      },
      {
        "index": 4,
        "text": "— Լավ եմ, քույրիկ,— պատասխանեց շատ հանդարտ ձայնով։ ​"
      },
      {
        "index": 5,
        "text": "— Բայց ինչո՞ւ մինչև հիմա պառկած ես։"
      },
      {
        "index": 6,
        "text": "— Վեր կացա, բայց շատ ցուրտ է, նորից պառկեցի։"
      },
      {
        "index": 7,
        "text": "Ես մնացի խոնարհված նրա դեմքի վրա։ Նա այնքան հանգիստ էր, որ կարծես չէր շնչում։"
      },
      {
        "index": 8,
        "text": "— Գրիգոր, ի՞նչ ես մտածում,— հարցրի երկար լռությունից հետո։"
      },
      {
        "index": 9,
        "text": "Իր հայացքն ինձ դարձրեց։"
      },
      {
        "index": 10,
        "text": "— Ե՞ս։"
      },
      {
        "index": 11,
        "text": "— Այո։"
      },
      {
        "index": 12,
        "text": "— Ես ոչինչ չեմ մտածում։"
      },
      {
        "index": 13,
        "text": "Շուռ եկավ մեջքի վրա և ուղղակի նայեց աչքերիս։"
      },
      {
        "index": 14,
        "text": "— Ինչո՞ւ աչքերդ միշտ այդպես կարմիր են,— հարցրեց։"
      },
      {
        "index": 15,
        "text": "— Աչքերս կարմիր չեն,— փոքր֊ինչ շփոթված, բայց որքան կարելի էր հանգիստ ձայնով պատասխանեցի ես և վերմակով ծածկեցի նրա բաց կուրծքը։"
      },
      {
        "index": 16,
        "text": "Նրա դեմքը դժգոհության արտահայտություն ստացավ։"
      },
      {
        "index": 17,
        "text": "— Է՜֊է՜հ, Աննա, դու քեզ ամենևին չես խղճում,— արտասանեց տխուր ու մեղմ հանդիմանությամբ, և նույն րոպեին սաստիկ չոր հազը կարծես պատռեց նրա կուրծքը։ Շուռ եկավ պատի կողմը, գլուխը քիչ բարձրացրեց բարձի վրայից, հազաց, հազաց և անկողնի տակից հանելով թաշկինակը, թքեց վրան։ Սարսափեցի. թաշկինակի վրա արյուն տեսա, որ առաջ երբեք չէի տեսել։"
      },
      {
        "index": 18,
        "text": "— Գրիգո՜ր, այդ ի՞նչ է,— բացականչեցի ակամա։"
      },
      {
        "index": 19,
        "text": "— Ի՞նչ է,— հարցրեց հազիվ հանգստացած, բայց սաստիկ թուլացած ընկավ բարձի վրա։"
      },
      {
        "index": 20,
        "text": "— Արյո՞ւն ես թքում։"
      },
      {
        "index": 21,
        "text": "— Է՜հ, հիմար բան է,— պատասխանեց, իբրև թե, արհամարհանքով,— արժե՞ ուշադրություն դարձնել։"
      },
      {
        "index": 22,
        "text": "— Վաղո՞ւց է, որ արյուն ես թքում։"
      },
      {
        "index": 23,
        "text": "— Վաղուց է։"
      },
      {
        "index": 24,
        "text": "Անհուն սիրով և միևնույն ժամանակ սարսափած՝ մի ձեռքով կամաց գրկեցի նրան. զգում էի, թե ինչպես սիրտս մարում է։ Ոչինչ չկարողացա արտասանել։ Նա կարծես հասկացավ, թե այդ րոպեին ինչ անցավ մտքովս և ինչ էր կատարվում իմ մեջ։ Նա շատ տխուր ու մեղմորեն ժպտաց, և ես կյանքումս չեմ մոռանալ այն հայացքը, որ նա այդ ժպտի ​հետ ձգեց իմ դեմքին. բայց նա ոչինչ չարտասանեց, միայն ձեռքը հանեց վերմակի տակից և կամաց, քնքշորեն ուղղեց ճակատիս վրա թափված մազերը։"
      },
      {
        "index": 25,
        "text": "— Այսօր հայրիկի մոտ եղե՞լ ես,— հարցրեց երկար լռությունից հետո։"
      },
      {
        "index": 26,
        "text": "— Եղել եմ։"
      },
      {
        "index": 27,
        "text": "— Ի՞նչպես է։"
      },
      {
        "index": 28,
        "text": "— Ինչպես առաջ։"
      },
      {
        "index": 29,
        "text": "— Քեզ դարձյալ չճանաչեց։"
      },
      {
        "index": 30,
        "text": "— Ոչ։"
      },
      {
        "index": 31,
        "text": "— Մեզանից ոչ ոքի անունը գոնե չի՞ տալիս։"
      },
      {
        "index": 32,
        "text": "— Ոչ։"
      },
      {
        "index": 33,
        "text": "— Մայրիկին է՞լ չի ճանաչում։"
      },
      {
        "index": 34,
        "text": "— Ոչ ոքի։"
      },
      {
        "index": 35,
        "text": "— Ի՞նչ է խոսում։"
      },
      {
        "index": 36,
        "text": "— Համարյա ոչինչ, միշտ լռում է։"
      },
      {
        "index": 37,
        "text": "— Երևի չի կարողանում խոսել։"
      },
      {
        "index": 38,
        "text": "— Երևի։"
      },
      {
        "index": 39,
        "text": "Երկուսս էլ լռեցինք։"
      },
      {
        "index": 40,
        "text": "— Ինչո՞ւ ես ինձ այդպես նայում, քույրիկ,— հարցրեց նա, լռությունը խզելով։"
      },
      {
        "index": 41,
        "text": "Հանկարծ զգացի, որ արտասուքը խեղդում է ինձ։ Արագությամբ համբուրեցի նրա ճակատը, թողի և ուղղվեցի դեպի դուռը։"
      },
      {
        "index": 42,
        "text": "— Ա՛ննա,— կանչեց ետևիցս։ Կանգ առա, առանց նրա կողմը նայելու։— Մայրիկին ոչինչ չասես։"
      },
      {
        "index": 43,
        "text": "Հասկացա, որ խոսքն արյան մասին էր։"
      },
      {
        "index": 44,
        "text": "— Չեմ ասի,— պատասխանեցի որքան կարող էի հանգիստ ձայնով, որ, սակայն, չհաջողվեց ինձ, և շտապով դուրս գնացի։ Եվ այդ ժամանակ թե ո՛րքան և ինչպես լաց եղա, սիրելի քույրիկ, դրա մասին լռում եմ։ Միանգամից սրտիս մեջ փշրվեց բոլո՜ր, բոլո՜ր հույսս..."
      },
      {
        "index": 45,
        "text": "Քո Աննա Սարոյան ​"
      }
    ]
  }
}