{
  "chapterNumber": 8,
  "title": "卷八",
  "sourceContent": {
    "paragraphs": [
      {
        "index": 1,
        "text": "四月八日佛生日，十大禪院各有浴佛齋會，煎香藥糖水相遺，名曰『浴佛水』。迤邐時光晝永，氣序清和。榴花院落，時聞求友之鶯；細柳亭軒，乍見引雛之燕。在京七十二戶諸正店，初賣煮酒，市井一新。唯州南清風樓最宜夏夏飲，初嘗青杏，乍薦櫻桃，時得佳賓，觥酬交作。是月茄瓠初出上市，東華門爭先供進，一對可直三五十千者。時果則御桃、李子、金杏、林檎之類。"
      },
      {
        "index": 2,
        "text": "端午節物：百索艾花、銀樣鼓兒花、花巧畫扇、香糖果子、粽子、白團。紫蘇、菖蒲、木瓜，並皆茸切，以香藥相和，用梅紅匣子盛裹。自五月一日及端午前一日，賣桃、柳、葵花、薄葉、佛道艾，次日家家鋪陳於門首，與粽子、五色水團、蔡酒供養，又釘艾人於門上，士庶遞相宴賞。"
      },
      {
        "index": 3,
        "text": "六月六日州北崔府君生日，多有獻送，無盛如此。二十四日州西灌口二郎生日，最為繁盛。廟在萬姓門外一里許，敕賜神保觀、二十三日御前獻送後苑作與書藝局等處制造戲玩，如球杖、彈弓、戈射之具，鞍轡、銜勒、樊籠之類，悉綿精巧，作樂迎引至廟，於殿前露臺上設樂棚，教坊鉤容直作樂，更互雜劇舞旋。太官局供食，連夜二十四盞，各有節次。至二十四日，夜五更爭燒頭爐香，有在廟止宿，夜半起以爭先者。天曉，諸司及諸行百姓獻送甚多。其社火呈於露臺之上，所獻之物，動以萬數。自早呈拽百戲，如上竿、趯弄、跳索、相撲、鼓板、小唱、鬥雞、說諢話、雜扮、商謎、合笙、喬筋骨、喬相樸、浪子、雜劇、叫果子、學像生、倬刀、裝鬼、砑鼓、牌棒、道術之類，色色有之。至暮呈拽不盡。殿前兩幡竿，高數十丈，左則京城所，右則修內司，搭材分占上竿呈藝解。或竿尖立橫木列於其上，裝神鬼，吐煙火，甚危險駭人。至夕而罷。"
      },
      {
        "index": 4,
        "text": "是月時物，巷陌路口，橋門市井，皆賣大小米水飯、炙肉、乾脯、萵苣筍、芥辣瓜兒、義塘甜瓜、衛州白桃、南京金桃、水鵝梨、金杏、小瑤李子、紅菱、沙角兒、藥木瓜、水木瓜、冰雪、閔水荔枝膏，皆用青布傘當街列床凳堆垛。冰雪惟舊宋門外兩家最盛，悉用銀器。沙糖菉豆、水晶皂兒、黃冷團子、雞頭穰、冰雪、細料馉饳兒、麻飲雞皮、細索涼粉、素簽、成串熟林檎、脂麻團子、江豆栗兒、羊肉小饅頭、龜兒沙餡之類。都人最重三伏，蓋六月中別無時節，往往風亭水榭，峻宇高樓，雪檻冰盤，浮瓜沈李，流杯曲沼，苞鲊新荷，遠邇笙歌，通夕而罷。"
      },
      {
        "index": 5,
        "text": "七月七夕，潘樓街東宋門外瓦子、州西梁門外瓦子、北門外、南朱雀門外街及馬行街內，皆賣磨喝樂，乃小塑土偶耳。悉以雕木彩裝欄座，或用紅紗碧籠，或飾以金珠牙翠，有一對直數千者。禁中及貴家與士庶為時物追陪。又以黃蝤鑄為鳧雁、鴛鴦、歷例、龜魚之類，彩畫金類，彩畫金縷，謂之『水上浮』。又以小板上傅土，旋種栗令生苗，置小茅屋花木，作田舍家小人物，皆村落之態，謂之『穀板』。又以瓜雕刻成花樣，謂之『花瓜』。又以油麵糖蜜造為笑靨兒，謂之『果食花樣』，奇巧百端，如捺香方勝之類。若買一斤數內有一對被介胄者，如門神之像，蓋自來風流，不知其從，謂之『果食將軍』。又以菉豆、小豆、小麥、於磁器內以水浸之，生芽數寸，以紅藍彩樓束之，謂之『種生』。皆於街心彩幕帳設出絡貨賣。七夕前三五日，車馬盈市，羅綺滿街，旋折未開荷花，都人善假做雙頭蓮，取元一時，提攜而歸，路人往往嗟愛。又小兒須買新荷葉執之，蓋效顰磨喝樂。兒童輩特地新妝，競誇鮮麗。至初六日七日晚，貴家多結彩樓於庭，謂之『乞巧樓』。鋪陳磨喝樂、花瓜、酒炙、筆硯、針線，或兒童裁詩，女郎呈巧，焚香列拜，謂之『乞巧』。婦女望月穿針。或以小蜘蛛安合子內，次日看之，若網圓正，謂之『得巧』。里巷與妓館，往往列之門首，爭以侈靡相向。"
      },
      {
        "index": 6,
        "text": "七月十五日中元節。先數日，市井賣冥器靴鞋、襆頭帽子、金犀假帶、五彩衣服。以紙糊架子盤遊出賣。潘樓并州東西瓦子亦如七夕。耍鬧處亦賣果食種生花果之類，及印賣《尊勝目連經》。又以竹竿斫成三棚，高三五尺，上織燈窩之狀，謂之盂蘭盆，掛搭衣服冥錢在上焚之。構肆樂人，自過七夕，便般『目連救母』雜劇，直至五十日止，觀者增倍。中元前一日，即賣練葉，享祀時鋪襯卓面。又賣麻穀窠兒，亦是繫在卓子腳上，乃告祖先秋成之意。又賣雞冠花。謂之『洗手花』。十五日供養祖先素食，才明即賣穄米飯，巡門叫賣，亦告成意也。又賣轉明菜、花花油餅、馂豏、沙豏之類。城外有新墳者，即往拜掃。禁中亦出車馬詣道者院謁墳。本院官給祠部十道，設大會，焚錢山，祭軍陣亡歿、設孤魂之道場。"
      },
      {
        "index": 7,
        "text": "立秋日，滿街賣楸葉，婦女兒童輩，皆剪成花樣戴之。是月，瓜果梨棗方盛，京師棗有數品：靈棗、牙棗、青州棗，毫州棗。雞頭上市，則梁門里李和家最盛。中貴戚里，取索供賣。內中泛索，金合絡繹。士庶買之，一裹十文，用小新荷葉包，糝以麝香，紅小索兒繫之。賣者雖多，不及李和一色揀銀皮子嫩者貨之。"
      },
      {
        "index": 8,
        "text": "八月秋社，各以社糕、社酒相賫送貴戚。宮院以豬羊肉、腰子、奶房、肚肺、鴨餅、瓜薑之屬，切作棋子片樣，滋味調和，鋪於飯上，謂之『社飯』，請客供養。人家婦女皆歸外家，晚歸，即外公姨舅皆以新葫蘆兒、棗兒為遺，俗云宜良外甥。市學先生預斂諸生錢作社會，以至雇倩、只應、白席、歌唱之人。歸時各攜花籃、果實、食物、社糕而散。春社、重午、重九、亦是如此。"
      },
      {
        "index": 9,
        "text": "中秋節前，諸店皆賣新酒，重新結絡門面彩樓花頭，畫竿醉仙錦旆。市人爭飲，至午未間，家家無酒，拽下望子。是時螯蟹新出，石榴、漓勃、梨、棗、栗、孛萄、弄色棖桔，皆新上市。中秋夜，貴家結飾臺榭，民間爭占酒樓玩月。絲篁鼎沸，近內庭居民，夜深遙聞笙竽之聲，宛若雲外。閭里兒童，連宵嬉戲。夜市駢闐，至於通曉。"
      },
      {
        "index": 10,
        "text": "九月重陽，都下賞菊，有數種：其黃白色蕊若蓮房，曰『萬齡菊』；粉紅色曰『桃花菊』，白而檀心曰『木香菊』，黃色而圓者曰『金鈴菊』，純白而大者曰『喜容菊』，無處無之。酒家皆以菊花縛成洞戶。都人多出郊外登高，如倉王廟、四里橋、愁臺、梁王城、硯臺、毛駝岡、獨樂岡等處宴聚。前一二日，各以粉麵蒸糕遺送，上插煎彩小旗，摻飣果實，如石榴子、栗子黃、銀杏、松子肉之類。又以粉作獅子蠻王之狀，置於糕上，謂之『獅蠻』。諸禪寺各有齋會，惟開寶寺、仁王寺有獅子會。諸僧皆坐獅子上，作法事講說，遊人最盛。下旬即賣冥衣鞋席帽衣段，以十月朔日燒獻故也。"
      }
    ]
  }
}