{
  "chapterNumber": 9,
  "title": "襄公 (Duke Xiang, 572–542 BCE)",
  "sourceContent": {
    "paragraphs": [
      {
        "index": 0,
        "text": "【襄公元年】"
      },
      {
        "index": 1,
        "text": "元年春，王正月，公即位。繼正即位，正也。"
      },
      {
        "index": 2,
        "text": "仲孫蔑會晉欒黡、宋華元、衛甯殖、曹人、莒人、邾人、滕人、薛人，圍宋彭城。系彭城於宋者，不與魚石，正也。"
      },
      {
        "index": 3,
        "text": "夏，晉韓厥帥師伐鄭。"
      },
      {
        "index": 4,
        "text": "仲孫蔑會齊崔杼、曹人、邾人、杞人，次于鄫。"
      },
      {
        "index": 5,
        "text": "秋，楚公子壬夫帥師侵宋。"
      },
      {
        "index": 6,
        "text": "九月辛酉，天王崩。"
      },
      {
        "index": 7,
        "text": "邾子來朝。"
      },
      {
        "index": 8,
        "text": "冬，衛侯使公孫剽來聘。晉侯使荀罃來聘。"
      },
      {
        "index": 9,
        "text": "【襄公二年】"
      },
      {
        "index": 10,
        "text": "二年春，王正月，葬簡王。"
      },
      {
        "index": 11,
        "text": "鄭師伐宋。"
      },
      {
        "index": 12,
        "text": "夏，五月庚寅，夫人姜氏薨。"
      },
      {
        "index": 13,
        "text": "六月庚辰，鄭伯睔卒。"
      },
      {
        "index": 14,
        "text": "晉師、宋師、衛甯殖侵鄭。其曰衛甯殖，如是而稱于前事也。"
      },
      {
        "index": 15,
        "text": "秋，七月，仲孫蔑會晉荀罃、宋華元、衛孫林父、曹人、邾人于戚。"
      },
      {
        "index": 16,
        "text": "己丑，葬我小君齊姜。"
      },
      {
        "index": 17,
        "text": "叔孫豹如宋。"
      },
      {
        "index": 18,
        "text": "冬，仲孫蔑會晉荀罃、齊崔杼、宋華元、衛孫林父、曹人、邾人、滕人、薛人、小邾人于戚，遂城虎牢。若言中國焉，內鄭也。"
      },
      {
        "index": 19,
        "text": "楚殺其大夫公子申。"
      },
      {
        "index": 20,
        "text": "【襄公三年】"
      },
      {
        "index": 21,
        "text": "三年春，楚公子嬰齊帥師伐吳。"
      },
      {
        "index": 22,
        "text": "公如晉。"
      },
      {
        "index": 23,
        "text": "夏，四月壬戌，公及晉侯盟于長樗。"
      },
      {
        "index": 24,
        "text": "公至自晉。"
      },
      {
        "index": 25,
        "text": "六月，公會單子、晉侯、宋公、衛侯、鄭伯、莒子、邾子、齊世子光。己未，同盟于雞澤。同者，有同也，同外楚也。"
      },
      {
        "index": 26,
        "text": "陳侯使袁僑如會。如會，外乎會也，於會受命也。"
      },
      {
        "index": 27,
        "text": "戊寅，叔孫豹及諸侯之大夫，及陳袁僑盟。及以及，與之也。諸侯以為可與則與之，不可與則釋之。諸侯盟，又大夫相與私盟，是大夫張也。故雞澤之會，諸侯始失正矣！大夫執國權，曰袁僑，異之也。"
      },
      {
        "index": 28,
        "text": "秋，公至自會。"
      },
      {
        "index": 29,
        "text": "冬，晉荀罃帥師伐許。"
      },
      {
        "index": 30,
        "text": "【襄公四年】"
      },
      {
        "index": 31,
        "text": "四年春，王三月己酉，陳侯午卒。"
      },
      {
        "index": 32,
        "text": "夏，叔孫豹如晉。"
      },
      {
        "index": 33,
        "text": "秋，七月戊子，夫人姒氏薨。"
      },
      {
        "index": 34,
        "text": "葬陳成公。"
      },
      {
        "index": 35,
        "text": "八月辛亥，葬我小君定姒。"
      },
      {
        "index": 36,
        "text": "冬，公如晉。"
      },
      {
        "index": 37,
        "text": "陳人圍頓。"
      },
      {
        "index": 38,
        "text": "【襄公五年】"
      },
      {
        "index": 39,
        "text": "五年春，公至自晉。"
      },
      {
        "index": 40,
        "text": "夏，鄭伯使公子發來聘。"
      },
      {
        "index": 41,
        "text": "叔孫豹、繒世子巫如晉。外不言如，而言如，為我事往也。"
      },
      {
        "index": 42,
        "text": "仲孫蔑、衛孫林父會吳于善稻。吳謂善伊，謂稻緩，號從中國，名從主人。"
      },
      {
        "index": 43,
        "text": "秋，大雩。"
      },
      {
        "index": 44,
        "text": "楚殺其大夫公子壬夫。"
      },
      {
        "index": 45,
        "text": "公會晉侯、宋公、陳侯、衛侯、鄭伯、曹伯、莒子、邾子、滕子、薛伯、齊世子光、吳人、繒人于戚。公至自會。"
      },
      {
        "index": 46,
        "text": "冬，戍陳。內辭也。"
      },
      {
        "index": 47,
        "text": "楚公子貞帥師伐陳。"
      },
      {
        "index": 48,
        "text": "公會晉侯、宋公、衛侯、鄭伯、曹伯、莒子、邾子、滕子、薛伯、齊世子光，救陳。十有二月，公至自救陳。善救陳也。"
      },
      {
        "index": 49,
        "text": "辛未，季孫行父卒。"
      },
      {
        "index": 50,
        "text": "【襄公六年】"
      },
      {
        "index": 51,
        "text": "六年春，王三月壬午，杞伯姑容卒。"
      },
      {
        "index": 52,
        "text": "夏，宋華弱來奔。"
      },
      {
        "index": 53,
        "text": "秋，葬杞桓公。"
      },
      {
        "index": 54,
        "text": "滕子來朝。"
      },
      {
        "index": 55,
        "text": "莒人滅繒。非滅也。中國日，卑國月，夷狄時。繒，中國也，而時，非滅也。家有既亡，國有既滅，滅而不自知，由別之而不別也。莒人滅繒，非滅也。非立異姓以蒞祭祀，滅亡之道也。"
      },
      {
        "index": 56,
        "text": "冬，叔孫豹如邾。"
      },
      {
        "index": 57,
        "text": "季孫宿如晉。"
      },
      {
        "index": 58,
        "text": "十有二月，齊侯滅萊。"
      },
      {
        "index": 59,
        "text": "【襄公七年】"
      },
      {
        "index": 60,
        "text": "七年春，郯子來朝。"
      },
      {
        "index": 61,
        "text": "夏，四月，三卜郊；不從，乃免牲。夏四月，不時也。三卜，禮也。乃者，亡乎人之辭也。"
      },
      {
        "index": 62,
        "text": "小邾子來朝。"
      },
      {
        "index": 63,
        "text": "城費。"
      },
      {
        "index": 64,
        "text": "秋，季孫宿如衛。"
      },
      {
        "index": 65,
        "text": "八月，螽。"
      },
      {
        "index": 66,
        "text": "冬，十月，衛侯使孫林父來聘。壬戌，及孫林父盟。"
      },
      {
        "index": 67,
        "text": "楚公子貞帥師圍陳。"
      },
      {
        "index": 68,
        "text": "十有二月，公會晉侯、宋公、陳侯、衛侯、曹伯、莒子、邾子于鄬。鄭伯髡原如會。未見諸侯。丙戌，卒于操。未見諸侯，其曰如會，何也？致其志也。禮，諸侯不生名，此其生名，何也？卒之名也。卒之名，則何為加之如會之上？見以如會卒也。其見以如會卒，何也？鄭伯將會中國，其臣欲從楚；不勝其臣，弒而死。其不言弒，何也？不使夷狄之民加乎中國之君也。其地，於外也；其日，未逾竟也。日卒時葬，正也。"
      },
      {
        "index": 69,
        "text": "（經七·九）陳侯逃歸。以其去諸侯，故逃之也。"
      },
      {
        "index": 70,
        "text": "【襄公八年】"
      },
      {
        "index": 71,
        "text": "八年春，王正月，公如晉。"
      },
      {
        "index": 72,
        "text": "夏，葬鄭僖公。"
      },
      {
        "index": 73,
        "text": "鄭人侵蔡，獲蔡公子濕。人，微者也。侵，淺事也。而獲公子，公子病矣！"
      },
      {
        "index": 74,
        "text": "季孫宿會晉侯、鄭伯、齊人、宋人、衛人、邾人于邢丘。見魯之失正也。公在而大夫會也。"
      },
      {
        "index": 75,
        "text": "公至自晉。"
      },
      {
        "index": 76,
        "text": "莒人伐我東鄙。"
      },
      {
        "index": 77,
        "text": "秋，九月，大雩。"
      },
      {
        "index": 78,
        "text": "冬，楚公子貞帥師伐鄭。"
      },
      {
        "index": 79,
        "text": "晉侯使士丐來聘。"
      },
      {
        "index": 80,
        "text": "【襄公九年】"
      },
      {
        "index": 81,
        "text": "九年春，宋災。外災不志，此其志，何也？故宋也。"
      },
      {
        "index": 82,
        "text": "夏，季孫宿如晉。"
      },
      {
        "index": 83,
        "text": "五月辛酉，夫人姜氏薨。"
      },
      {
        "index": 84,
        "text": "秋，八月癸未，葬我小君穆姜。"
      },
      {
        "index": 85,
        "text": "冬，公會晉侯、宋公、衛侯、曹伯、莒子、邾子、滕子、薛伯、杞伯、小邾子、齊世子光，伐鄭。十有二月，己亥，同盟于戲。不異鄭，善得鄭也。不致，恥不能據鄭也。"
      },
      {
        "index": 86,
        "text": "楚子伐鄭。"
      },
      {
        "index": 87,
        "text": "【襄公十年】"
      },
      {
        "index": 88,
        "text": "十年春，公會晉侯、宋公、衛侯、曹伯、莒子、邾子、滕子、薛伯、杞伯、小邾子、齊世子光，會吳于柤。會又會，外之也。"
      },
      {
        "index": 89,
        "text": "夏，五月甲午，遂滅傅陽。遂，直遂也；其曰遂何？不以中國從夷狄也。"
      },
      {
        "index": 90,
        "text": "公至自會。會夷狄不致，惡事不致，此其致，何也？存中國也。中國有善事，則并焉；無善事，則異之存之也。汲鄭伯，逃歸陳侯。致柤之會，存中國也。"
      },
      {
        "index": 91,
        "text": "楚子貞、鄭公孫輒帥師伐宋。"
      },
      {
        "index": 92,
        "text": "晉師伐秦。"
      },
      {
        "index": 93,
        "text": "秋，莒人伐我東鄙。"
      },
      {
        "index": 94,
        "text": "公會晉侯、宋公、衛侯、曹伯、莒子、邾子、齊世子光、滕子、薛伯、杞伯、小邾子，伐鄭。"
      },
      {
        "index": 95,
        "text": "冬，盜殺鄭公子斐、公子發、公孫輒。稱盜以殺大夫，弗以上下道，惡上也。"
      },
      {
        "index": 96,
        "text": "戍鄭虎牢。其曰鄭虎牢，決鄭乎虎牢也。"
      },
      {
        "index": 97,
        "text": "楚公子貞帥師救鄭。"
      },
      {
        "index": 98,
        "text": "公至自伐鄭。"
      },
      {
        "index": 99,
        "text": "【襄公十一年】"
      },
      {
        "index": 100,
        "text": "十有一年春，王正月，作三軍。作，為也。古者天子六師，諸侯一軍。作三軍，非正也。"
      },
      {
        "index": 101,
        "text": "夏，四月，四卜郊。不從，乃不郊。夏四月，不時也。四卜，非禮也。"
      },
      {
        "index": 102,
        "text": "鄭公孫舍之帥師侵宋。"
      },
      {
        "index": 103,
        "text": "公會晉侯、宋公、衛侯、曹伯、齊世子光、莒子、邾子、滕子、薛伯、杞伯、小邾子，伐鄭。"
      },
      {
        "index": 104,
        "text": "秋，七月己未，同盟于京城北。"
      },
      {
        "index": 105,
        "text": "公至自伐鄭。不以後致，盟後復伐鄭也。"
      },
      {
        "index": 106,
        "text": "楚子、鄭伯伐宋。"
      },
      {
        "index": 107,
        "text": "公會晉侯、宋公、衛侯、曹伯、齊世子光、莒子、邾子、滕子、薛伯、杞伯、小邾子伐鄭，會于蕭魚。公至自會。伐而後會，不以伐鄭致，得鄭伯之辭也。"
      },
      {
        "index": 108,
        "text": "楚人執鄭行人良霄。行人者，挈國之辭也。"
      },
      {
        "index": 109,
        "text": "冬，秦人伐晉。"
      },
      {
        "index": 110,
        "text": "【襄公十二年】"
      },
      {
        "index": 111,
        "text": "十有二年春，王三月，莒人伐我東鄙，圍邰。伐國不言圍邑，舉重也；取邑不書圍，安足書也。"
      },
      {
        "index": 112,
        "text": "季孫宿帥師救邰，遂入鄆。遂，繼事也。受命而救邰，不受命而入鄆，惡季孫宿也。"
      },
      {
        "index": 113,
        "text": "夏，晉侯使士魴來聘。"
      },
      {
        "index": 114,
        "text": "秋，九月，吳子乘卒。"
      },
      {
        "index": 115,
        "text": "冬，楚公子貞帥師侵宋。"
      },
      {
        "index": 116,
        "text": "公如晉。"
      },
      {
        "index": 117,
        "text": "【襄公十三年】"
      },
      {
        "index": 118,
        "text": "十有三年春，公至自晉。"
      },
      {
        "index": 119,
        "text": "夏，取邿。"
      },
      {
        "index": 120,
        "text": "秋，九月庚辰，楚子審卒。"
      },
      {
        "index": 121,
        "text": "冬，城防。"
      },
      {
        "index": 122,
        "text": "【襄公十四年】"
      },
      {
        "index": 123,
        "text": "十有四年春，王正月，季孫宿、叔老會晉士丐、齊人、宋人、衛人、鄭公孫蠆、曹人、莒人、邾人、滕人、薛人、杞人、小邾人，會吳于向。"
      },
      {
        "index": 124,
        "text": "二月乙未朔，日有食之。"
      },
      {
        "index": 125,
        "text": "夏，四月，叔孫豹會晉荀偃、齊人、宋人、衛北宮括、鄭公孫蠆、曹人、莒人、邾人、滕人、薛人、杞人、小邾人，伐秦。"
      },
      {
        "index": 126,
        "text": "己未，衛侯出奔齊。"
      },
      {
        "index": 127,
        "text": "莒人侵我東鄙。"
      },
      {
        "index": 128,
        "text": "秋，楚公子貞帥師伐吳。"
      },
      {
        "index": 129,
        "text": "冬，季孫宿會晉士丐、宋華閱、衛孫林父、鄭公孫蠆、莒人、邾人于戚。"
      },
      {
        "index": 130,
        "text": "【襄公十五年】"
      },
      {
        "index": 131,
        "text": "十有五年春，宋公使向戌來聘。二月己亥，及向戌盟于劉。"
      },
      {
        "index": 132,
        "text": "劉夏逆王后于齊。過我，故志之也。"
      },
      {
        "index": 133,
        "text": "夏，齊侯伐我北鄙，圍成；公救成，至遇。"
      },
      {
        "index": 134,
        "text": "季孫宿、叔孫豹帥師城成郛。"
      },
      {
        "index": 135,
        "text": "秋，八月丁巳，日有食之。"
      },
      {
        "index": 136,
        "text": "邾人伐我南鄙。"
      },
      {
        "index": 137,
        "text": "冬，十有一月癸亥，晉侯周卒。"
      },
      {
        "index": 138,
        "text": "【襄公十六年】"
      },
      {
        "index": 139,
        "text": "十有六年春，王正月，葬晉悼公。"
      },
      {
        "index": 140,
        "text": "三月，公會晉侯、宋公、衛侯、鄭伯、曹伯、莒子、邾子、薛伯、杞伯、小邾子于湨梁。戊寅，大夫盟。湨梁之會，諸侯失正矣！諸侯會而曰大夫盟，正在大夫也。諸侯在而不曰諸侯之大夫，大夫不臣也。"
      },
      {
        "index": 141,
        "text": "晉人執莒子、邾子以歸。"
      },
      {
        "index": 142,
        "text": "齊侯伐我北鄙。"
      },
      {
        "index": 143,
        "text": "夏，公至自會。"
      },
      {
        "index": 144,
        "text": "五月甲子，地震。"
      },
      {
        "index": 145,
        "text": "叔老會鄭伯、晉荀偃、衛甯殖、宋人，伐許。"
      },
      {
        "index": 146,
        "text": "秋，齊侯伐我北鄙，圍成。"
      },
      {
        "index": 147,
        "text": "大雩。"
      },
      {
        "index": 148,
        "text": "冬，叔孫豹如晉。"
      },
      {
        "index": 149,
        "text": "【襄公十七年】"
      },
      {
        "index": 150,
        "text": "十有七年春，王二月庚午，邾子瞷卒。"
      },
      {
        "index": 151,
        "text": "宋人伐陳。"
      },
      {
        "index": 152,
        "text": "夏，衛石買帥師伐曹。"
      },
      {
        "index": 153,
        "text": "秋，齊侯伐我北鄙，圍桃。齊高厚帥師伐我北鄙，圍防。"
      },
      {
        "index": 154,
        "text": "九月，大雩。"
      },
      {
        "index": 155,
        "text": "宋華臣出奔陳。"
      },
      {
        "index": 156,
        "text": "冬，邾人伐我南鄙。"
      },
      {
        "index": 157,
        "text": "【襄公十八年】"
      },
      {
        "index": 158,
        "text": "十有八年春，白狄來。"
      },
      {
        "index": 159,
        "text": "夏，晉人執衛行人石買。稱行人，怨接於上也。"
      },
      {
        "index": 160,
        "text": "秋，齊侯伐我北鄙。"
      },
      {
        "index": 161,
        "text": "冬，十月，公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子，同圍齊。非圍而曰圍，齊有大焉，亦有病焉。非大而足同與，諸侯同罪之也，亦病矣。"
      },
      {
        "index": 162,
        "text": "曹伯負芻卒于師。閔之也。"
      },
      {
        "index": 163,
        "text": "楚公子午帥師伐鄭。"
      },
      {
        "index": 164,
        "text": "【襄公十九年】"
      },
      {
        "index": 165,
        "text": "十有九年春，王正月，諸侯盟于祝柯。"
      },
      {
        "index": 166,
        "text": "晉人執邾子。"
      },
      {
        "index": 167,
        "text": "公至自伐齊。《春秋》之義，已伐而盟，復伐者，則以伐致；盟不復伐者，則以會致。祝柯之盟，盟復伐齊與？曰：非也。然則何為以伐致也？曰：與人同事，或執其君，或取其地。"
      },
      {
        "index": 168,
        "text": "取邾田自漷水。軋辭也。其不日，惡盟也。"
      },
      {
        "index": 169,
        "text": "季孫宿如晉。"
      },
      {
        "index": 170,
        "text": "葬曹成公。"
      },
      {
        "index": 171,
        "text": "夏，衛孫林父帥師伐齊。"
      },
      {
        "index": 172,
        "text": "秋，七月，辛卯，齊侯環卒。"
      },
      {
        "index": 173,
        "text": "晉士丐帥師侵齊。至穀，聞齊侯卒，乃還。還者，事未畢之辭也。受命而誅，生死無所加其怒，不伐喪，善之也。善之，則何為未畢也？君不尸小事，臣不專大名。善則稱君，過則稱己，則民作讓矣！士丐外專君命，故非之也。然則為士丐者宜奈何？宜墠帷而歸命乎介。"
      },
      {
        "index": 174,
        "text": "八月丙辰，仲孫蔑卒。"
      },
      {
        "index": 175,
        "text": "齊殺其大夫高厚。"
      },
      {
        "index": 176,
        "text": "鄭殺其大夫公子嘉。"
      },
      {
        "index": 177,
        "text": "冬，葬齊靈公。"
      },
      {
        "index": 178,
        "text": "城西郛。"
      },
      {
        "index": 179,
        "text": "叔孫豹會晉士丐于柯。"
      },
      {
        "index": 180,
        "text": "城武城。"
      },
      {
        "index": 181,
        "text": "【襄公二十年】"
      },
      {
        "index": 182,
        "text": "二十年春，王正月辛亥，仲孫速會莒人，盟于向。"
      },
      {
        "index": 183,
        "text": "夏，六月庚申，公會晉侯、齊侯、宋公、衛侯、鄭伯、曹伯、莒子、邾子、滕子、薛伯、杞伯、小邾子，盟于澶淵。秋，公至自會。"
      },
      {
        "index": 184,
        "text": "仲孫速帥師伐邾。"
      },
      {
        "index": 185,
        "text": "蔡殺其大夫公子濕，蔡公子履出奔楚。"
      },
      {
        "index": 186,
        "text": "陳侯之弟光出奔楚。諸侯之尊，弟兄不得以屬通。其弟云者，親之也。親而奔之，惡也。"
      },
      {
        "index": 187,
        "text": "叔老如齊。"
      },
      {
        "index": 188,
        "text": "冬，十月丙辰朔，日有食之。"
      },
      {
        "index": 189,
        "text": "季孫宿如宋。"
      },
      {
        "index": 190,
        "text": "【襄公二十一年】"
      },
      {
        "index": 191,
        "text": "二十有一年春，王正月，公如晉。"
      },
      {
        "index": 192,
        "text": "邾庶其以漆閭丘來奔。以者，不以者也。來奔者，不言出，舉其接我者也。漆閭丘不言及，小大敵也。"
      },
      {
        "index": 193,
        "text": "夏，公至自晉。"
      },
      {
        "index": 194,
        "text": "秋，晉欒盈出奔楚。"
      },
      {
        "index": 195,
        "text": "九月庚戌朔，日有食之。"
      },
      {
        "index": 196,
        "text": "冬，十月庚辰朔，日有食之。"
      },
      {
        "index": 197,
        "text": "曹伯來朝。"
      },
      {
        "index": 198,
        "text": "公會晉侯、齊侯、宋公、衛侯、鄭伯、曹伯、莒子、邾子于商任。庚子，孔子生。"
      },
      {
        "index": 199,
        "text": "【襄公二十二年】"
      },
      {
        "index": 200,
        "text": "二十有二年春，王正月，公至自會。"
      },
      {
        "index": 201,
        "text": "夏，四月。"
      },
      {
        "index": 202,
        "text": "秋，七月辛酉，叔老卒。"
      },
      {
        "index": 203,
        "text": "冬，公會晉侯、齊侯、宋公、衛侯、鄭伯、曹伯、莒子、邾子、滕子、薛伯、杞伯、小邾子于沙隨。公至自會。"
      },
      {
        "index": 204,
        "text": "楚殺其大夫公子追舒。"
      },
      {
        "index": 205,
        "text": "【襄公二十三年】"
      },
      {
        "index": 206,
        "text": "二十有三年春，王二月癸酉朔，日有食之。"
      },
      {
        "index": 207,
        "text": "三月己巳，杞伯丐卒。"
      },
      {
        "index": 208,
        "text": "夏，邾畀我來奔。"
      },
      {
        "index": 209,
        "text": "葬杞孝公。"
      },
      {
        "index": 210,
        "text": "陳殺其大夫慶虎，及慶寅。稱國以殺，罪累上也。及慶寅，慶寅累也。"
      },
      {
        "index": 211,
        "text": "陳侯之弟光自楚歸于陳。"
      },
      {
        "index": 212,
        "text": "晉欒盈復入于晉，入于曲沃。"
      },
      {
        "index": 213,
        "text": "秋，齊侯伐衛，遂伐晉。"
      },
      {
        "index": 214,
        "text": "八月，叔孫豹帥師救晉，次于雍渝。言救後次，非救也。"
      },
      {
        "index": 215,
        "text": "己卯，仲孫速卒。"
      },
      {
        "index": 216,
        "text": "冬，十月乙亥，臧孫紇出奔邾。其日，正臧孫紇之出也。蘧伯玉曰：「不以道事其君者，其出乎！」"
      },
      {
        "index": 217,
        "text": "晉人殺欒盈。惡之，弗有也。"
      },
      {
        "index": 218,
        "text": "齊侯襲莒。"
      },
      {
        "index": 219,
        "text": "【襄公二十四年】"
      },
      {
        "index": 220,
        "text": "二十有四年春，叔孫豹如晉。"
      },
      {
        "index": 221,
        "text": "仲孫羯帥師侵齊。"
      },
      {
        "index": 222,
        "text": "夏，楚子伐吳。"
      },
      {
        "index": 223,
        "text": "秋，七月甲子朔，日有食之，既。"
      },
      {
        "index": 224,
        "text": "齊崔杼帥師伐莒。"
      },
      {
        "index": 225,
        "text": "大水。"
      },
      {
        "index": 226,
        "text": "八月癸巳朔，日有食之。"
      },
      {
        "index": 227,
        "text": "公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子于夷儀。"
      },
      {
        "index": 228,
        "text": "冬，楚子、蔡侯、陳侯、許男伐鄭。"
      },
      {
        "index": 229,
        "text": "公至自會。"
      },
      {
        "index": 230,
        "text": "陳鍼宜咎出奔楚。"
      },
      {
        "index": 231,
        "text": "叔孫豹如京師。"
      },
      {
        "index": 232,
        "text": "大饑。五穀不升為大饑。一穀不升謂之嗛，二穀不升謂之饑，三穀不升謂之饉，四穀不升謂之康，五穀不升謂之大侵。大侵之禮，君食不兼味，臺榭不涂，弛侯，廷道不除，百官布而不制，鬼神禱而不祀。此大侵之禮也。"
      },
      {
        "index": 233,
        "text": "【襄公二十五年】"
      },
      {
        "index": 234,
        "text": "二十有五年春，齊崔杼帥師伐我北鄙。"
      },
      {
        "index": 235,
        "text": "夏，五月乙亥，齊崔杼弒其君光。莊公失言，淫于崔氏。"
      },
      {
        "index": 236,
        "text": "公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子于夷儀。"
      },
      {
        "index": 237,
        "text": "六月壬子，鄭公孫舍之帥師入陳。"
      },
      {
        "index": 238,
        "text": "秋，八月己巳，諸侯同盟于重丘。"
      },
      {
        "index": 239,
        "text": "公至自會。"
      },
      {
        "index": 240,
        "text": "衛侯入于夷儀。"
      },
      {
        "index": 241,
        "text": "楚屈建帥師滅舒鳩。"
      },
      {
        "index": 242,
        "text": "冬，鄭公孫夏帥師伐陳。"
      },
      {
        "index": 243,
        "text": "十有二月，吳子謁伐楚門于巢，卒。以伐楚之事門于巢，卒也。于巢者，外乎楚也。門于巢，乃伐楚也。諸侯不生名，取卒之名，加之「伐楚」之上者，見以伐楚卒也。其見以伐楚卒，何也？古者大國過小邑，小邑必飾城而請罪，禮也。吳子謁伐楚至巢，入其門，門人射吳子，有矢創，反舍而卒。古者雖有文事，必有武備。非巢之不飾城而請罪，非吳子之自輕也。"
      },
      {
        "index": 244,
        "text": "【襄公二十六年】"
      },
      {
        "index": 245,
        "text": "二十有六年春，王二月辛卯，衛甯喜弒其君剽。此不正，其日何也？殖也立之，喜也君之，正也。"
      },
      {
        "index": 246,
        "text": "衛孫林父入于戚以叛。甲午，衛侯衎復歸于衛。日歸，見知弒也。"
      },
      {
        "index": 247,
        "text": "夏，晉侯使荀吳來聘。"
      },
      {
        "index": 248,
        "text": "公會晉人、鄭良霄、宋人、曹人于澶淵。"
      },
      {
        "index": 249,
        "text": "秋，宋公殺其世子痤。"
      },
      {
        "index": 250,
        "text": "晉人執衛甯喜。"
      },
      {
        "index": 251,
        "text": "八月壬午，許男甯卒于楚。"
      },
      {
        "index": 252,
        "text": "冬，楚子、蔡侯、陳侯伐鄭。"
      },
      {
        "index": 253,
        "text": "葬許靈公。"
      },
      {
        "index": 254,
        "text": "【襄公二十七年】"
      },
      {
        "index": 255,
        "text": "二十有七年春，齊侯使慶封來聘。"
      },
      {
        "index": 256,
        "text": "夏，叔孫豹會晉趙武、楚屈建、蔡公孫歸生、衛石惡、陳孔奐、鄭良霄、許人、曹人于宋。"
      },
      {
        "index": 257,
        "text": "衛殺其大夫甯喜。稱國以殺，罪累上也。甯喜弒君，其以累上之辭言之，何也？嘗為大夫，與之涉公事矣！甯喜由君弒君，而不以弒君之罪罪之者，惡獻公也。"
      },
      {
        "index": 258,
        "text": "衛侯之弟專出奔晉。專，喜之徒也。專之為喜之徒，何也？己雖急納其兄，與人之臣謀弒其君，是亦弒君者也。專其曰弟，何也？專有是信者，君賂不入乎喜而殺喜，是君不直乎喜也，故出奔晉。織絇邯鄲，終身不言衛。專之去，合乎《春秋》。"
      },
      {
        "index": 259,
        "text": "秋，七月辛巳，豹及諸侯之大夫盟于宋。湨梁之會，諸侯在而不曰諸侯之大夫，大夫不臣也。晉趙武恥之。豹云者，恭也。諸侯不在而曰諸侯之大夫，大夫臣也。其臣恭也，晉趙武為之會也。"
      },
      {
        "index": 260,
        "text": "冬，十有二月乙亥朔，日有食之。"
      },
      {
        "index": 261,
        "text": "【襄公二十八年】"
      },
      {
        "index": 262,
        "text": "二十有八年春，無冰。"
      },
      {
        "index": 263,
        "text": "夏，衛石惡出奔晉。"
      },
      {
        "index": 264,
        "text": "邾子來朝。"
      },
      {
        "index": 265,
        "text": "秋，八月，大雩。"
      },
      {
        "index": 266,
        "text": "仲孫羯如晉。"
      },
      {
        "index": 267,
        "text": "冬，齊慶封來奔。"
      },
      {
        "index": 268,
        "text": "十有一月，公如楚。"
      },
      {
        "index": 269,
        "text": "十有二月甲寅，天王崩。"
      },
      {
        "index": 270,
        "text": "乙未，楚子昭卒。"
      },
      {
        "index": 271,
        "text": "【襄公二十九年】"
      },
      {
        "index": 272,
        "text": "二十有九年春，王正月，公在楚。閔公也。"
      },
      {
        "index": 273,
        "text": "夏，五月，公至自楚。喜之也。致君者，殆其往；而喜其反，此致君之意義也。"
      },
      {
        "index": 274,
        "text": "庚午，衛侯衎卒。"
      },
      {
        "index": 275,
        "text": "閽弒吳子餘祭。閽，門者也，寺人也。不稱名姓，閽不得齊於人；不稱其君，閽不得君其君也。禮：君不使無恥，不近刑人，不狎敵，不邇怨。賤人非所貴也，貴人非所刑也，刑人非所近也。舉至賤而加之吳子，吳子近刑人也。閽弒吳子餘祭，仇之也。"
      },
      {
        "index": 276,
        "text": "仲孫羯會晉荀盈、齊高止、宋華定、衛世叔儀、鄭公孫段、曹人、莒人、邾人、滕人、薛人、小邾人，城杞。古者天子封諸侯，其地足以容其民，其民足以滿城以自守也。杞危而不能自守，故諸侯之大夫，相帥以城之。此變之正也。"
      },
      {
        "index": 277,
        "text": "晉侯使士鞅來聘。"
      },
      {
        "index": 278,
        "text": "杞子來盟。"
      },
      {
        "index": 279,
        "text": "吳子使札來聘。吳其稱子，何也？善使延陵季子，故進之也。身賢，賢也；使賢，亦賢也。延陵季子之賢，尊君也。其名，成尊於上也。"
      },
      {
        "index": 280,
        "text": "秋，七月，葬衛獻公。"
      },
      {
        "index": 281,
        "text": "齊高止出奔北燕。其曰北燕，從史文也。"
      },
      {
        "index": 282,
        "text": "冬，仲孫羯如晉。"
      },
      {
        "index": 283,
        "text": "【襄公三十年】"
      },
      {
        "index": 284,
        "text": "三十年春，王正月，楚子使薳罷來聘。"
      },
      {
        "index": 285,
        "text": "夏，四月，蔡世子般弒其君固。其不日，子奪父政，是謂夷之。"
      },
      {
        "index": 286,
        "text": "五月甲午，宋災，伯姬卒。取卒之日，加之災上者，見以災卒也。其見以災卒奈何？伯姬之舍失火，左右曰：「夫人少辟火乎？」伯姬曰：「婦人之義，傅母不在，宵不下堂。」左右又曰：「夫人少辟火乎？」伯姬曰：「婦人之義，保母不在，宵不下堂。」遂逮乎火而死。婦人以貞為行者也，伯姬之婦道盡矣！詳其事，賢伯姬也。"
      },
      {
        "index": 287,
        "text": "天王殺其弟佞夫。傳曰：諸侯且不首惡，況於天子乎！君無忍親之義，天子、諸侯所親者，唯長子母弟耳。天王殺其弟佞夫，甚之也！"
      },
      {
        "index": 288,
        "text": "王子瑕奔晉。"
      },
      {
        "index": 289,
        "text": "秋，七月，叔弓如宋，葬共姬。外夫人不書葬，此其言葬，何也？吾女也。卒災，故隱而葬之也。"
      },
      {
        "index": 290,
        "text": "鄭良霄出奔許，自許入于鄭。鄭人殺良霄。不言大夫，惡之也。"
      },
      {
        "index": 291,
        "text": "冬，十月，葬蔡景公。不日卒而月葬，不葬者也。卒而葬之，不忍使父失民於子也。"
      },
      {
        "index": 292,
        "text": "晉人、齊人、宋人、衛人、鄭人、曹人、莒人、邾人、滕人、薛人、杞人、小邾人，會于澶淵，宋災故。會不言其所為，其曰「宋災故」，何也？不言災故，則無以見其善也。其曰人，何也？救災以眾。何救焉？更宋之所喪財也。澶淵之會，中國不侵伐夷狄，夷狄不入中國，無侵伐八年，善之也。晉趙武、楚屈建之力也。"
      },
      {
        "index": 293,
        "text": "【襄公三十一年】"
      },
      {
        "index": 294,
        "text": "三十有一年春，王正月。"
      },
      {
        "index": 295,
        "text": "夏，六月辛巳，公薨于楚宮。楚宮，非正也。"
      },
      {
        "index": 296,
        "text": "秋，九月癸巳，子野卒。子卒日，正也。"
      },
      {
        "index": 297,
        "text": "己亥，仲孫羯卒。"
      },
      {
        "index": 298,
        "text": "冬，十月，滕子來會葬。癸酉，葬我君襄公。"
      },
      {
        "index": 299,
        "text": "十有一月，莒人弒其君密州。"
      }
    ]
  }
}
