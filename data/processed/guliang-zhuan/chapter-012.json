{
  "chapterNumber": 12,
  "title": "哀公 (Duke Ai, 494–468 BCE)",
  "sourceContent": {
    "paragraphs": [
      {
        "index": 0,
        "text": "【哀公元年】"
      },
      {
        "index": 1,
        "text": "元年春，王正月，公即位。"
      },
      {
        "index": 2,
        "text": "楚子、陳侯、隨侯、許男圍蔡。"
      },
      {
        "index": 3,
        "text": "鼷鼠食郊牛角，改卜牛。夏，四月辛巳，郊。此該之變而道之也。於變之中，又有言焉。「鼷鼠食郊牛角，改卜牛」，志不敬也。郊牛日展觓角而知傷，展道盡矣！郊自正月至于三月，郊之時也。夏四月郊，不時也；五月郊，不時也。夏之始可以承春，以秋之末，承春之始，蓋不可矣！九月用郊，用者，不宜用者也。郊三卜，禮也；四卜，非禮也；五卜，強也。卜免牲者，吉則免之，不吉則否。牛傷，不言傷之者，傷自牛作也，故其辭緩。全曰牲，傷曰牛，未牲曰牛，其牛一也；其所以為牛者異。有變而不郊，故卜免牛也。已牛矣，其尚卜免之，何也？禮，與其亡也寧有。嘗置之上帝矣，故卜而後免之，不敢專也。卜之不吉，則如之何？不免，安置之，系而待六月上甲，始庀牲，然後左右之。子之所言者，牲之變也。而曰：我一該郊之變而道之，何也？我以六月上甲，始庀牲；十月上甲，始系牲。十一月、十二月，牲雖有變，不道也。待正月，然後言牲之變，此乃所以該郊。郊，享道也。貴其時，大其禮，其養牲雖小，不備可也。子不忘三月卜郊，何也？郊自正月至于三月，郊之時也。我以十二月下辛卜正月上辛；如不從，則以正月下辛卜二月上辛；如不從，則以二月下辛卜三月上辛；如不從，則不郊矣！"
      },
      {
        "index": 4,
        "text": "秋，齊侯、衛侯伐晉。"
      },
      {
        "index": 5,
        "text": "冬，仲孫何忌帥師伐邾。"
      },
      {
        "index": 6,
        "text": "【哀公二年】"
      },
      {
        "index": 7,
        "text": "二年春，王二月，季孫斯、叔孫州仇、仲孫何忌帥師伐邾，取漷東田。漷東未盡也。"
      },
      {
        "index": 8,
        "text": "及沂西田。沂西未盡也。"
      },
      {
        "index": 9,
        "text": "癸巳，叔孫州仇、仲孫何忌及邾子盟于句繹。三人伐而二人盟，何也？各盟其得也。"
      },
      {
        "index": 10,
        "text": "夏，四月丙子，衛侯元卒。"
      },
      {
        "index": 11,
        "text": "滕子來朝。"
      },
      {
        "index": 12,
        "text": "晉趙鞅帥師，納衛世子蒯瞆于戚。納者，內弗受也。帥師而後納者，有伐也。何用弗受也？以輒不受也。以輒不受父之命，受之王父也。信父而辭王父，則是不尊王父也。其弗受，以尊王父也。"
      },
      {
        "index": 13,
        "text": "秋，八月甲戌，晉趙鞅帥師，及鄭罕達帥師，戰于鐵。鄭師敗績。"
      },
      {
        "index": 14,
        "text": "冬，十月，葬衛靈公。"
      },
      {
        "index": 15,
        "text": "十有一月，蔡遷于州來。"
      },
      {
        "index": 16,
        "text": "蔡殺其大夫公子駟。"
      },
      {
        "index": 17,
        "text": "【哀公三年】"
      },
      {
        "index": 18,
        "text": "三年春，齊國夏、衛石曼姑帥師圍戚。此衛事也，其先國夏，何也？子不圍父也。不系戚於衛者，子不有父也。"
      },
      {
        "index": 19,
        "text": "夏，四月甲午，地震。"
      },
      {
        "index": 20,
        "text": "五月辛卯，桓宮、僖宮災。言及，則祖有尊卑；由我言之，則一也。"
      },
      {
        "index": 21,
        "text": "季孫斯、叔孫州仇帥師城啟陽。"
      },
      {
        "index": 22,
        "text": "宋樂髡帥師伐曹。"
      },
      {
        "index": 23,
        "text": "秋，七月丙子，季孫斯卒。"
      },
      {
        "index": 24,
        "text": "蔡人放其大夫公孫獵于吳。"
      },
      {
        "index": 25,
        "text": "冬，十月癸卯，秦伯卒。"
      },
      {
        "index": 26,
        "text": "叔孫州仇、仲孫何忌帥師圍邾。"
      },
      {
        "index": 27,
        "text": "【哀公四年】"
      },
      {
        "index": 28,
        "text": "四年春，王二月庚戌，盜弒蔡侯申。稱盜以弒君，不以上下道道也。內其君而外弒者，不以弒道道也。《春秋》有三盜：微殺大夫，謂之盜；非所取而取之，謂之盜；辟中國之正道以襲利，謂之盜。"
      },
      {
        "index": 29,
        "text": "蔡公孫辰出奔吳。"
      },
      {
        "index": 30,
        "text": "葬秦惠公。"
      },
      {
        "index": 31,
        "text": "宋人執小邾子。"
      },
      {
        "index": 32,
        "text": "夏，蔡殺其大夫公孫姓、公孫霍。"
      },
      {
        "index": 33,
        "text": "晉人執戎蠻子赤歸于楚。"
      },
      {
        "index": 34,
        "text": "城西郛。"
      },
      {
        "index": 35,
        "text": "六月，辛丑，亳社災。亳社者，亳之社也。亳，亡國也。亡國之社以為廟，屏戒也。其屋亡國之社，不得達上也。"
      },
      {
        "index": 36,
        "text": "秋，八月甲寅，滕子結卒。"
      },
      {
        "index": 37,
        "text": "冬，十有二月，葬蔡昭公。"
      },
      {
        "index": 38,
        "text": "葬滕頃公。"
      },
      {
        "index": 39,
        "text": "【哀公五年】"
      },
      {
        "index": 40,
        "text": "五年春，城毗。"
      },
      {
        "index": 41,
        "text": "夏，齊侯伐宋。"
      },
      {
        "index": 42,
        "text": "晉趙鞅帥師伐衛。"
      },
      {
        "index": 43,
        "text": "秋，九月癸酉，齊侯杵臼卒。"
      },
      {
        "index": 44,
        "text": "冬，叔還如齊。"
      },
      {
        "index": 45,
        "text": "閏月，葬齊景公。不正其閏也。"
      },
      {
        "index": 46,
        "text": "【哀公六年】"
      },
      {
        "index": 47,
        "text": "六年春，城邾瑕。"
      },
      {
        "index": 48,
        "text": "晉趙鞅帥師伐鮮虞。"
      },
      {
        "index": 49,
        "text": "吳伐陳。"
      },
      {
        "index": 50,
        "text": "夏，齊國夏及高張來奔。"
      },
      {
        "index": 51,
        "text": "叔還會吳于柤。"
      },
      {
        "index": 52,
        "text": "秋，七月庚寅，楚子軫卒。"
      },
      {
        "index": 53,
        "text": "齊陽生入于齊。齊陳乞弒其君荼。陽生入而弒其君，以陳乞主之，何也？不以陽生君荼也。其不以陽生君荼，何也？陽生正，荼不正。不正則其曰君，何也？荼雖不正，已受命矣！入者，內弗受也。荼不正，何用弗受？以其受命，可以言弗受也。陽生其以國氏，何也？取國于荼也。"
      },
      {
        "index": 54,
        "text": "冬，仲孫何忌帥師伐邾。"
      },
      {
        "index": 55,
        "text": "宋向巢帥師伐曹。"
      },
      {
        "index": 56,
        "text": "【哀公七年】"
      },
      {
        "index": 57,
        "text": "七年春，宋皇瑗帥師侵鄭。"
      },
      {
        "index": 58,
        "text": "晉魏曼多帥師侵衛。"
      },
      {
        "index": 59,
        "text": "夏，公會吳于繒。"
      },
      {
        "index": 60,
        "text": "秋，公伐邾。"
      },
      {
        "index": 61,
        "text": "八月己酉，入邾，以邾子益來。以者，不以者也。益之名，惡也。《春秋》有臨天下之言焉，有臨一國之言焉，有臨一家之言焉。其言來者，有外魯之辭焉。"
      },
      {
        "index": 62,
        "text": "宋人圍曹。"
      },
      {
        "index": 63,
        "text": "冬，鄭駟弘帥師救曹。"
      },
      {
        "index": 64,
        "text": "【哀公八年】"
      },
      {
        "index": 65,
        "text": "八年春，王正月，宋公入曹，以曹伯陽歸。"
      },
      {
        "index": 66,
        "text": "吳伐我。"
      },
      {
        "index": 67,
        "text": "夏，齊人取讙及闡。惡內也。"
      },
      {
        "index": 68,
        "text": "歸邾子益于邾。益之名，失國也。"
      },
      {
        "index": 69,
        "text": "秋，七月。"
      },
      {
        "index": 70,
        "text": "冬，十有二月癸亥，杞伯過卒。"
      },
      {
        "index": 71,
        "text": "齊人歸讙及闡。"
      },
      {
        "index": 72,
        "text": "【哀公九年】"
      },
      {
        "index": 73,
        "text": "九年春，王二月，葬杞僖公。"
      },
      {
        "index": 74,
        "text": "宋皇瑗帥師取鄭師于雍丘。取，易辭也。以師而易取，鄭病矣！"
      },
      {
        "index": 75,
        "text": "夏，楚人伐陳。"
      },
      {
        "index": 76,
        "text": "秋，宋公伐鄭。"
      },
      {
        "index": 77,
        "text": "冬，十月。"
      },
      {
        "index": 78,
        "text": "【哀公十年】"
      },
      {
        "index": 79,
        "text": "十年春，王二月，邾子益來奔。"
      },
      {
        "index": 80,
        "text": "公會吳伐齊。"
      },
      {
        "index": 81,
        "text": "三月戊戌，齊侯陽生卒。"
      },
      {
        "index": 82,
        "text": "夏，宋人伐鄭。"
      },
      {
        "index": 83,
        "text": "晉趙鞅帥師侵齊。"
      },
      {
        "index": 84,
        "text": "五月，公至自伐齊。"
      },
      {
        "index": 85,
        "text": "葬齊悼公。"
      },
      {
        "index": 86,
        "text": "衛公孟彄自齊歸于衛。"
      },
      {
        "index": 87,
        "text": "薛伯夷卒。"
      },
      {
        "index": 88,
        "text": "秋，葬薛惠公。"
      },
      {
        "index": 89,
        "text": "冬，楚公子結帥師伐陳。吳救陳。"
      },
      {
        "index": 90,
        "text": "【哀公十一年】"
      },
      {
        "index": 91,
        "text": "十有一年春，齊國書帥師伐我。"
      },
      {
        "index": 92,
        "text": "夏，陳轅頗出奔鄭。"
      },
      {
        "index": 93,
        "text": "五月，公會吳伐齊。"
      },
      {
        "index": 94,
        "text": "甲戌，齊國書帥師，及吳戰于艾陵。齊師敗績。獲齊國書。"
      },
      {
        "index": 95,
        "text": "秋，七月辛酉，滕子虞母卒。"
      },
      {
        "index": 96,
        "text": "冬，十有一月，葬滕隱公。"
      },
      {
        "index": 97,
        "text": "衛世叔齊出奔宋。"
      },
      {
        "index": 98,
        "text": "【哀公十二年】"
      },
      {
        "index": 99,
        "text": "十有二年春，用田賦。古者公田什一。用田賦，非正也。"
      },
      {
        "index": 100,
        "text": "夏，五月甲辰，孟子卒。孟子者，何也？昭公夫人也。其不言夫人，何也？諱取同姓也。"
      },
      {
        "index": 101,
        "text": "公會吳于橐皋。"
      },
      {
        "index": 102,
        "text": "秋，公會衛侯、宋皇瑗于鄖。"
      },
      {
        "index": 103,
        "text": "宋向巢帥師伐鄭。"
      },
      {
        "index": 104,
        "text": "冬，十有二月，螽。"
      },
      {
        "index": 105,
        "text": "【哀公十三年】"
      },
      {
        "index": 106,
        "text": "十有三年春，鄭罕達帥師取宋師于嵒。取，易辭也。以師而易取，宋病矣。"
      },
      {
        "index": 107,
        "text": "夏，許男成卒。"
      },
      {
        "index": 108,
        "text": "公會晉侯及吳子于黃池。黃池之會，吳子進乎哉！遂子矣。吳，夷狄之國也，祝發文身，欲因魯之禮，因晉之權，而請冠端而襲。其藉于成周，以尊天王，吳進矣。吳，東方之大國也，累累致小國以會諸侯，以合乎中國。吳能為之，則不臣乎！吳進矣。王，尊稱也；子，卑稱也。辭尊稱而居卑稱，以會乎諸侯，以尊天王。吳王夫差曰：「好冠來。」孔子曰：「大矣哉！夫差未能言冠而欲冠也。」"
      },
      {
        "index": 109,
        "text": "楚公子申帥師伐陳。"
      },
      {
        "index": 110,
        "text": "於越入吳。"
      },
      {
        "index": 111,
        "text": "秋，公至自會。"
      },
      {
        "index": 112,
        "text": "晉魏曼多帥師侵衛。"
      },
      {
        "index": 113,
        "text": "葬許元公。"
      },
      {
        "index": 114,
        "text": "九月，螽。"
      },
      {
        "index": 115,
        "text": "冬，十有一月，有星孛于東方。"
      },
      {
        "index": 116,
        "text": "盜殺陳夏區夫。"
      },
      {
        "index": 117,
        "text": "十有二月，螽。"
      },
      {
        "index": 118,
        "text": "【哀公十四年】"
      },
      {
        "index": 119,
        "text": "十有四年春，西狩獲麟。引取之也。狩地，不地不狩也。非狩而曰狩，大獲麟，故大其適也。其不言來，不外麟於中國也。其不言有，不使麟不恒於中國也。"
      }
    ]
  }
}
