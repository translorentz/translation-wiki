{
  "chapterNumber": 2,
  "title": "桓公 (Duke Huan, 711–694 BCE)",
  "sourceContent": {
    "paragraphs": [
      {
        "index": 0,
        "text": "【桓公元年】"
      },
      {
        "index": 1,
        "text": "元年春王。〈桓無王，其曰王，何也？謹始也。其曰無王，何也？桓弟弒兄、臣弒君，天子不能定，諸侯不能救，百姓不能去，以為無王之道，遂可以至焉爾。元年有王，所以治桓也。〉"
      },
      {
        "index": 2,
        "text": "正月，公即位。〈繼故不言即位，正也。繼故不言即位之為正，何也？曰：先君不以其道終，則子弟不忍即位也。繼故而言即位，則是與聞乎弒也。繼故而言即位，是為與聞乎弒，何也？曰：先君不以其道終，己正即位之道而即位，是無恩於先君也。〉"
      },
      {
        "index": 3,
        "text": "三月，公會鄭伯于垂。〈會者，外為主焉爾。〉"
      },
      {
        "index": 4,
        "text": "鄭伯以璧假許田。〈假不言以，言以非假也。非假而曰假，諱易地也。禮，天子在上，諸侯不得以地相與也。無田則無許可知矣。不言許，不與許也。許田者，魯朝宿之邑也。邴者，鄭伯之所受命而祭泰山之邑也。用見魯之不朝於周，而鄭之不祭泰山也。〉"
      },
      {
        "index": 5,
        "text": "夏，四月丁未，公及鄭伯盟于越。〈及者，內為志焉爾。越，盟地之名也。〉"
      },
      {
        "index": 6,
        "text": "秋，大水。〈高下有水災曰大水。〉"
      },
      {
        "index": 7,
        "text": "冬，十月。〈無事焉，何以書？不遺時也。《春秋》編年，四時具而後為年。〉"
      },
      {
        "index": 8,
        "text": "【桓公二年】"
      },
      {
        "index": 9,
        "text": "二年春，王正月戊申，宋督弒其君與夷。桓無王，其曰王，何也？正與夷之卒也。及其大夫孔父。孔父先死，其曰及，何也？書尊及卑，《春秋》之義也。孔父之先死，何也？督欲弒君而恐不立，於是乎先殺孔父，孔父閑也。何以知其先殺孔父也？曰：子既死，父不忍稱其名；臣既死，君不忍稱其名，以是知君之累之也。孔氏父字，謚也。或曰：其不稱名，蓋為祖諱也。孔子故宋也。"
      },
      {
        "index": 10,
        "text": "滕子來朝。"
      },
      {
        "index": 11,
        "text": "三月，公會齊侯、陳侯、鄭伯于稷，以成宋亂。以者，內為志焉爾。公為志乎成是亂也，此成矣，取不成事之辭而加之焉。於內之惡，而君子無遺焉爾。"
      },
      {
        "index": 12,
        "text": "夏，四月，取郜大鼎于宋。戊申，納于太廟。桓內弒其君，外成人之亂，受賂而退，以事其祖，非禮也。其道以周公為弗受也。郜鼎者，郜之所為也。曰宋，取之宋也，以是為討之鼎也。孔子曰：「名從主人，物從中國。」故曰郜大鼎也。"
      },
      {
        "index": 13,
        "text": "秋，七月，紀侯來朝。朝時，此其月，何也？桓內弒其君，外成人之亂，於是為齊侯、陳侯、鄭伯討。數日以賂，己即是事而朝之。惡之，故謹而月之也。"
      },
      {
        "index": 14,
        "text": "蔡侯、鄭伯會于鄧。"
      },
      {
        "index": 15,
        "text": "九月，入杞。我入之也。"
      },
      {
        "index": 16,
        "text": "公及戎盟于唐。冬，公至自唐。桓無會而其致，何也？遠之也。"
      },
      {
        "index": 17,
        "text": "【桓公三年】"
      },
      {
        "index": 18,
        "text": "三年春，正月，公會齊侯于嬴。"
      },
      {
        "index": 19,
        "text": "夏，齊侯、衛侯胥命于蒲。胥之為言猶相也。相命而信諭，謹言而退，以是為近古也。是必一人先，其以相言之，何也？不以齊侯命衛侯也。"
      },
      {
        "index": 20,
        "text": "六月，公會杞侯于郕。"
      },
      {
        "index": 21,
        "text": "秋，七月壬辰朔，日有食之，既。言日言朔，食正朔也。既者，盡也，有繼之辭也。"
      },
      {
        "index": 22,
        "text": "公子翚如齊逆女。逆女，親者也。使大夫，非正也。"
      },
      {
        "index": 23,
        "text": "九月，齊侯送姜氏于讙。禮送女，父不下堂，母不出祭門，諸母兄弟不出闕門。父戒之曰：「謹慎從爾舅之言。」母戒之曰：「謹慎從爾姑之言。」諸母般申之曰：「謹慎從爾父母之言。」送女逾竟，非禮也。"
      },
      {
        "index": 24,
        "text": "公會齊侯于讙。無譏乎，曰：為禮也。齊侯來也，公之逆而會之可也。"
      },
      {
        "index": 25,
        "text": "夫人姜氏至自齊。其不言翚之以來，何也？公親受之于齊侯也。子貢曰：「冕而親迎，不已重乎？」孔子曰：「合二姓之好，以繼萬世之後，何謂已重乎！」"
      },
      {
        "index": 26,
        "text": "冬，齊侯使其弟年來聘。"
      },
      {
        "index": 27,
        "text": "有年。五穀皆熟，為有年也。"
      },
      {
        "index": 28,
        "text": "【桓公四年】"
      },
      {
        "index": 29,
        "text": "四年春，正月，公狩于郎。四時之田，皆為宗廟之事也。春曰田，夏曰苗，秋曰搜，冬曰狩。四時之田用三焉，唯其所先得，一為乾豆，二為賓客，三為充君之庖。"
      },
      {
        "index": 30,
        "text": "夏，天王使宰渠伯糾來聘。"
      },
      {
        "index": 31,
        "text": "【桓公五年】"
      },
      {
        "index": 32,
        "text": "五年春，正月甲戌、己丑，陳侯鮑卒。鮑卒何為以二日卒之？《春秋》之義：信以傳信，疑以傳疑。陳侯以甲戌之日出，己丑之日得，不知死之日，故舉二日以包也。"
      },
      {
        "index": 33,
        "text": "夏，齊侯、鄭伯如紀。"
      },
      {
        "index": 34,
        "text": "天王使任叔之子來聘。任叔之子者，錄父以使子也。故微其君臣而著其父子，不正父在子代仕之辭也。"
      },
      {
        "index": 35,
        "text": "葬陳桓公。"
      },
      {
        "index": 36,
        "text": "城祝丘。"
      },
      {
        "index": 37,
        "text": "秋，蔡人、衛人、陳人從王伐鄭。舉從者之辭也。其舉從者之辭，何也？為天王諱伐鄭也。鄭，同姓之國也，在乎冀州，於是不服，為天子病矣。"
      },
      {
        "index": 38,
        "text": "大雩。"
      },
      {
        "index": 39,
        "text": "螽。螽，蟲災也。甚則月，不甚則時。"
      },
      {
        "index": 40,
        "text": "冬，州公如曹。外相如不書，此其書，何也？過我也。"
      },
      {
        "index": 41,
        "text": "【桓公六年】"
      },
      {
        "index": 42,
        "text": "六年春，正月，寔來。寔來者，是來也。何謂是來？謂州公也。其謂之是來，何也？以其畫我，故簡言之也，諸侯不以過相朝也。"
      },
      {
        "index": 43,
        "text": "夏，四月，公會紀侯于郕。"
      },
      {
        "index": 44,
        "text": "秋，八月壬午，大閱。大閱者何？閱兵車也。修教明諭，國道也。平而修戎事，非正也。其日以為崇武，故謹而日之，蓋以觀婦人也。"
      },
      {
        "index": 45,
        "text": "蔡人殺陳佗。陳佗者，陳君也，其曰陳佗，何也？匹夫行，故匹夫稱之也。其匹夫行奈何？陳侯喜獵，淫獵于蔡，與蔡人爭禽。蔡人不知其是陳君也而殺之。何以知其是陳君也？兩下相殺不道；其不地，於蔡也。"
      },
      {
        "index": 46,
        "text": "九月丁卯，子同生。疑故志之，時曰同乎人也。"
      },
      {
        "index": 47,
        "text": "冬，紀侯來朝。"
      },
      {
        "index": 48,
        "text": "【桓公七年】"
      },
      {
        "index": 49,
        "text": "七年春，二月己亥，焚咸丘。其不言邾咸丘，何也？疾其以火攻也。"
      },
      {
        "index": 50,
        "text": "夏，穀伯綏來朝。鄧侯吾離來朝。其名，何也？失國也。失國則其以朝言之，何也？嘗以諸侯與之接矣。雖失國，弗損吾異日也。"
      },
      {
        "index": 51,
        "text": "【桓公八年】"
      },
      {
        "index": 52,
        "text": "八年春，正月己卯，烝。烝，冬事也，春興之，志不時也。"
      },
      {
        "index": 53,
        "text": "天王使家父來聘。"
      },
      {
        "index": 54,
        "text": "夏，五月丁丑，烝。烝，冬事也，春、夏興之，黷祀也。志不敬也。"
      },
      {
        "index": 55,
        "text": "秋，伐邾。"
      },
      {
        "index": 56,
        "text": "冬，十月，雨雪。"
      },
      {
        "index": 57,
        "text": "祭公來，遂逆王后于紀。其不言使焉，何也？不正。其以宗廟之大事，即謀於我，故弗與使也。遂，繼事之辭也。其曰「遂逆王后」，故略之也。或曰天子無外，王命之則成矣。"
      },
      {
        "index": 58,
        "text": "【桓公九年】"
      },
      {
        "index": 59,
        "text": "九年春，紀季姜歸于京師。為之中者歸之也。"
      },
      {
        "index": 60,
        "text": "夏，四月。"
      },
      {
        "index": 61,
        "text": "秋，七月。"
      },
      {
        "index": 62,
        "text": "冬，曹伯使其世子射姑來朝。朝不言使，言使非正也。使世子伉諸侯之禮而來朝，曹伯失正矣！諸侯相見曰朝，以待人父之道待人之子，以內為失正矣！內失正，曹伯失正，世子可以已矣！則是故命也。尸子曰：「夫已，多乎道。」"
      },
      {
        "index": 63,
        "text": "【桓公十年】"
      },
      {
        "index": 64,
        "text": "十年春，王正月庚申，曹伯終生卒。桓無王，其曰王，何也？正終生之卒也。"
      },
      {
        "index": 65,
        "text": "夏，五月，葬曹桓公。"
      },
      {
        "index": 66,
        "text": "秋，公會衛侯于桃丘。弗遇。弗遇者，志不相得也。弗，內辭也。"
      },
      {
        "index": 67,
        "text": "冬，十有二月丙午，齊侯、衛侯、鄭伯來戰于郎。來戰者，前定之戰也。內不言戰，言戰則敗也。不言其人，以吾敗也。不言及者，為內諱也。"
      },
      {
        "index": 68,
        "text": "【桓公十一年】"
      },
      {
        "index": 69,
        "text": "十有一年春，正月，齊人、衛人、鄭人盟于惡曹。"
      },
      {
        "index": 70,
        "text": "夏，五月癸未，鄭伯寤生卒。"
      },
      {
        "index": 71,
        "text": "秋，七月，葬鄭莊公。"
      },
      {
        "index": 72,
        "text": "九月，宋人執鄭祭仲。宋人者，宋公也，其曰人，何也？貶之也。"
      },
      {
        "index": 73,
        "text": "突歸于鄭。曰突，賤之也。曰歸，易辭也。祭仲易其事，權在祭仲也。死君難，臣道也，今立惡而黜正，惡祭仲也。"
      },
      {
        "index": 74,
        "text": "鄭忽出奔衛。鄭忽者，世子忽也。其名，失國也。"
      },
      {
        "index": 75,
        "text": "柔會宋公、陳侯、蔡叔盟于折。柔者何？吾大夫之未命者也。"
      },
      {
        "index": 76,
        "text": "公會宋公于夫鍾。"
      },
      {
        "index": 77,
        "text": "冬，十有二月，公會宋公于闞。"
      },
      {
        "index": 78,
        "text": "【桓公十二年】"
      },
      {
        "index": 79,
        "text": "十有二年春，正月。"
      },
      {
        "index": 80,
        "text": "夏，六月壬寅，公會紀侯、莒子盟于曲池。"
      },
      {
        "index": 81,
        "text": "秋，七月丁亥，公會宋公、燕人盟于穀丘。"
      },
      {
        "index": 82,
        "text": "八月壬辰，陳侯躍卒。"
      },
      {
        "index": 83,
        "text": "公會宋公于虛。"
      },
      {
        "index": 84,
        "text": "冬，十有一月，公會宋公于龜。"
      },
      {
        "index": 85,
        "text": "丙戌，公會鄭伯盟于武父。"
      },
      {
        "index": 86,
        "text": "丙戌，衛侯晉卒。再稱日，決日義也。"
      },
      {
        "index": 87,
        "text": "十有二月，及鄭師伐宋；丁未，戰于宋。非與所與伐戰也。不言與鄭戰，恥不和也。於伐與戰，敗也。內諱敗，舉其可道者也。"
      },
      {
        "index": 88,
        "text": "【桓公十三年】"
      },
      {
        "index": 89,
        "text": "十有三年春，二月，公會紀侯、鄭伯。"
      },
      {
        "index": 90,
        "text": "己巳，及齊侯、宋公、衛侯、燕人。戰齊師、宋師、衛師、燕師。敗績。其言及者，由內及之也。其曰戰者，由外言之也。戰稱人，敗稱師，重眾也。其不地，於紀也。"
      },
      {
        "index": 91,
        "text": "三月，葬衛宣公。"
      },
      {
        "index": 92,
        "text": "夏，大水。"
      },
      {
        "index": 93,
        "text": "秋，七月。"
      },
      {
        "index": 94,
        "text": "冬，十月。"
      },
      {
        "index": 95,
        "text": "【桓公十四年】"
      },
      {
        "index": 96,
        "text": "十有四年春，正月，公會鄭伯于曹。"
      },
      {
        "index": 97,
        "text": "無冰。無冰，時燠也。"
      },
      {
        "index": 98,
        "text": "夏五。鄭伯使其弟禦來盟。諸侯之尊，弟兄不得以屬通。其弟云者，以其來我舉其貴者也。來盟，前定也。不日，前定之盟不日。孔子曰：「聽遠音者，聞其疾而不聞其舒；望遠者，察其貌而不察其形。立乎定、哀，以指隱、桓，隱、桓之日遠矣。『夏五』傳疑也。」"
      },
      {
        "index": 99,
        "text": "秋，八月壬申，御廩災。乙亥，嘗。御廩之災不志，此其志何也？以為唯未易災之餘，而嘗可也，志不敬也。天子親耕，以共粢盛；王后親蠶，以共祭服。國非無良農工女也，以為人之所盡，事其祖禰，不若以己所自親者也。何用見其未易災之餘而嘗也？曰甸粟，而內之三宮；三宮米，而藏之御廩。夫嘗必有兼甸之事焉。壬申，御廩災；乙亥，嘗。以為未易災之餘而嘗也。"
      },
      {
        "index": 100,
        "text": "冬，十有二月丁巳，齊侯祿父卒。"
      },
      {
        "index": 101,
        "text": "宋人以齊人、蔡人、衛人、陳人伐鄭。以者，不以者也。民者，君之本也。使人以其死，非正也。"
      },
      {
        "index": 102,
        "text": "【桓公十五年】"
      },
      {
        "index": 103,
        "text": "十有五年春，二月，天王使家父來求車。古者諸侯時獻于天子，以其國之所有，故有辭讓，而無徵求。求車，非禮也；求金，甚矣！"
      },
      {
        "index": 104,
        "text": "三月乙未，天王崩。"
      },
      {
        "index": 105,
        "text": "夏，四月己巳，葬齊僖公。"
      },
      {
        "index": 106,
        "text": "五月，鄭伯突出奔蔡。譏奪正也。"
      },
      {
        "index": 107,
        "text": "鄭世子忽復歸于鄭。反正也。"
      },
      {
        "index": 108,
        "text": "許叔入于許。許叔，許之貴者也，莫宜乎許叔。其曰入，何也？其歸之道，非所以歸也。"
      },
      {
        "index": 109,
        "text": "公會齊侯于蒿。"
      },
      {
        "index": 110,
        "text": "邾人、牟人、葛人來朝。"
      },
      {
        "index": 111,
        "text": "秋，九月，鄭伯突入于櫟。"
      },
      {
        "index": 112,
        "text": "冬，十有一月，公會宋公、衛侯、陳侯、于袲伐鄭。地而後伐，疑辭也，非其疑也。"
      },
      {
        "index": 113,
        "text": "【桓公十六年】"
      },
      {
        "index": 114,
        "text": "十有六年春，正月，公會宋公、蔡侯、衛侯于曹。"
      },
      {
        "index": 115,
        "text": "夏，四月，公會宋公、衛侯、陳侯、蔡侯伐鄭。"
      },
      {
        "index": 116,
        "text": "秋，七月，公至自伐鄭。桓無會，其致何也？危之也。"
      },
      {
        "index": 117,
        "text": "冬，城向。"
      },
      {
        "index": 118,
        "text": "十有一月，衛侯朔出奔齊。朔之名，惡也，天子召而不往也。"
      },
      {
        "index": 119,
        "text": "【桓公十七年】"
      },
      {
        "index": 120,
        "text": "十有七年春，正月丙辰，公會齊侯、紀侯盟于黃。"
      },
      {
        "index": 121,
        "text": "二月丙午，公及邾儀父盟于趡。"
      },
      {
        "index": 122,
        "text": "夏，五月丙午，及齊師戰于郎。內諱敗，舉其可道者也。不言其人，以吾敗也。不言及之者，為內諱也。"
      },
      {
        "index": 123,
        "text": "六月丁丑，蔡侯封人卒。"
      },
      {
        "index": 124,
        "text": "秋，八月，蔡季自陳歸于蔡。蔡季，蔡之貴者也。自陳，陳有奉焉爾。"
      },
      {
        "index": 125,
        "text": "癸巳，葬蔡桓侯。"
      },
      {
        "index": 126,
        "text": "及宋人、衛人伐邾。"
      },
      {
        "index": 127,
        "text": "冬，十月朔，日有食之。言朔不言日，食既朔也。"
      },
      {
        "index": 128,
        "text": "【桓公十八年】"
      },
      {
        "index": 129,
        "text": "十有八年春，王正月，公會齊侯于濼。公與夫人姜氏遂如齊。濼之會，不言及夫人，何也？以夫人之伉，弗稱數也。"
      },
      {
        "index": 130,
        "text": "夏，四月丙子，公薨于齊。其地，於外也。薨稱公，舉上也。"
      },
      {
        "index": 131,
        "text": "丁酉，公之喪至自齊。"
      },
      {
        "index": 132,
        "text": "秋，七月。"
      },
      {
        "index": 133,
        "text": "冬，十有二月，己丑，葬我君桓公。葬我君，接上下也。君弒，賊不討不書葬，此其言葬，何也？不責逾國而討于是也。桓公葬而後舉謚，謚所以成德也，於卒事乎加之矣。知者慮，義者行，仁者守。有此三者備，然後可以會矣。"
      }
    ]
  }
}
