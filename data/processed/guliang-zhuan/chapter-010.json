{
  "chapterNumber": 10,
  "title": "昭公 (Duke Zhao, 541–510 BCE)",
  "sourceContent": {
    "paragraphs": [
      {
        "index": 0,
        "text": "【昭公元年】"
      },
      {
        "index": 1,
        "text": "元年春，王正月，公即位。繼正即位，正也。"
      },
      {
        "index": 2,
        "text": "叔孫豹會晉趙武、楚公子圍、齊國弱、宋向戌、衛齊惡、陳公子招、蔡公孫歸生、鄭罕虎、許人、曹人于郭。三月，取鄆。"
      },
      {
        "index": 3,
        "text": "夏，秦伯之弟鍼出奔晉。諸侯之尊，弟兄不得以屬通。其弟云者，親之也。親而奔之，惡也。"
      },
      {
        "index": 4,
        "text": "六月丁巳，邾子華卒。"
      },
      {
        "index": 5,
        "text": "晉荀吳帥師，敗狄于太原。傳曰：中國曰太原，夷狄曰太鹵。號從中國，名從主人。"
      },
      {
        "index": 6,
        "text": "秋，莒去疾自齊入于莒。"
      },
      {
        "index": 7,
        "text": "莒展出奔吳。"
      },
      {
        "index": 8,
        "text": "叔弓帥師疆鄆田。疆之為言猶竟也。"
      },
      {
        "index": 9,
        "text": "葬邾悼公。"
      },
      {
        "index": 10,
        "text": "冬，十有一月己酉，楚子卷卒。"
      },
      {
        "index": 11,
        "text": "楚公子比出奔晉。"
      },
      {
        "index": 12,
        "text": "【昭公二年】"
      },
      {
        "index": 13,
        "text": "二年春，晉侯使韓起來聘。"
      },
      {
        "index": 14,
        "text": "夏，叔弓如晉。"
      },
      {
        "index": 15,
        "text": "秋，鄭殺其大夫公孫黑。"
      },
      {
        "index": 16,
        "text": "冬，公如晉，至河乃復。恥如晉，故著有疾也。"
      },
      {
        "index": 17,
        "text": "季孫宿如晉。公如晉而不得入，季孫宿如晉而得入，惡季孫宿也。"
      },
      {
        "index": 18,
        "text": "【昭公三年】"
      },
      {
        "index": 19,
        "text": "三年春，王正月丁未，滕子原卒。"
      },
      {
        "index": 20,
        "text": "夏，叔弓如滕。五月，葬滕成公。"
      },
      {
        "index": 21,
        "text": "秋，小邾子來朝。"
      },
      {
        "index": 22,
        "text": "八月，大雩。"
      },
      {
        "index": 23,
        "text": "冬，大雨雹。"
      },
      {
        "index": 24,
        "text": "北燕伯款出奔齊。其曰北燕，從史文也。"
      },
      {
        "index": 25,
        "text": "【昭公四年】"
      },
      {
        "index": 26,
        "text": "四年春，王正月，大雨雪。"
      },
      {
        "index": 27,
        "text": "夏，楚子、蔡侯、陳侯、鄭伯、許男、徐子、滕子、頓子、胡子、沈子、小邾子、宋世子佐、淮夷會于申。楚人執徐子。"
      },
      {
        "index": 28,
        "text": "秋，七月，楚子、蔡侯、陳侯、許男、頓子、胡子、沈子、淮夷伐吳。執齊慶封殺之。此入而殺，其不言入，何也？慶封封乎吳鍾離。其不言伐鍾離，何也？不與吳封也。慶封其以齊氏，何也？為齊討也。靈王使人以慶封令於軍中曰：「有若齊慶封弒其君者乎？」慶封曰：「子一息，我亦且一言，曰：『有若楚公子圍弒其兄之子，而代之為君者乎？』」軍人粲然皆笑。慶封弒其君，而不以弒君之罪罪之者，慶封不為靈王服也，不與楚討也。《春秋》之義，用貴治賤，用賢治不肖，不以亂治亂也。孔子曰：「懷惡而討，雖死不服，其斯之謂與？」（經四·三）遂滅厲。（傳）遂，繼事也。"
      },
      {
        "index": 29,
        "text": "九月，居繒。"
      },
      {
        "index": 30,
        "text": "冬，十有二月乙卯，叔孫豹卒。"
      },
      {
        "index": 31,
        "text": "【昭公五年】"
      },
      {
        "index": 32,
        "text": "五年春，王正月，舍中軍。貴復正也。"
      },
      {
        "index": 33,
        "text": "楚殺其大夫屈申。"
      },
      {
        "index": 34,
        "text": "公如晉。"
      },
      {
        "index": 35,
        "text": "夏，莒牟夷以牟婁及防茲來奔。以者，不以者也。來奔者，不言出。及防茲，以大及小也。莒無大夫，其曰牟夷，何也？以其地來也。以地來，則何以書也？重地也。"
      },
      {
        "index": 36,
        "text": "秋，七月，公至自晉。"
      },
      {
        "index": 37,
        "text": "戊辰，叔弓帥師，敗莒師于賁泉。狄人謂賁泉失臺，號從中國，名從主人。"
      },
      {
        "index": 38,
        "text": "秦伯卒。"
      },
      {
        "index": 39,
        "text": "冬，楚子、蔡侯、陳侯、許男、頓子、沈子、徐人、越人伐吳。"
      },
      {
        "index": 40,
        "text": "【昭公六年】"
      },
      {
        "index": 41,
        "text": "六年春，王正月，杞伯益姑卒。"
      },
      {
        "index": 42,
        "text": "葬秦景公。"
      },
      {
        "index": 43,
        "text": "夏，季孫宿如晉。"
      },
      {
        "index": 44,
        "text": "葬杞文公。"
      },
      {
        "index": 45,
        "text": "宋華合比出奔衛。"
      },
      {
        "index": 46,
        "text": "秋，九月，大雩。"
      },
      {
        "index": 47,
        "text": "楚薳罷帥師伐吳。"
      },
      {
        "index": 48,
        "text": "冬，叔弓如楚。"
      },
      {
        "index": 49,
        "text": "齊侯伐北燕。"
      },
      {
        "index": 50,
        "text": "【昭公七年】"
      },
      {
        "index": 51,
        "text": "七年春，王正月，暨齊平。平者，成也。暨，猶暨暨也。暨者，不得已也。以外及內曰暨。"
      },
      {
        "index": 52,
        "text": "三月，公如楚。"
      },
      {
        "index": 53,
        "text": "叔孫婼如齊蒞盟。蒞，位也。內之前定之辭謂之蒞，外之前定之辭謂之來。"
      },
      {
        "index": 54,
        "text": "夏，四月甲辰朔，日有食之。"
      },
      {
        "index": 55,
        "text": "秋，八月戊辰，衛侯惡卒。鄉曰衛齊惡，今曰衛侯惡，此何為君臣同名也？君子不奪人名，不奪人親之所名，重其所以來也。王父名子也。"
      },
      {
        "index": 56,
        "text": "九月，公至自楚。"
      },
      {
        "index": 57,
        "text": "冬，十有一月癸未，季孫宿卒。十有二月癸亥，葬衛襄公。"
      },
      {
        "index": 58,
        "text": "【昭公八年】"
      },
      {
        "index": 59,
        "text": "八年春，陳侯之弟招殺陳世子偃師。鄉曰陳公子招，今曰陳侯之弟招，何也？曰：盡其親，所以惡招也。兩下相殺，不志乎《春秋》，此其志，何也？世子云者，唯君之貳也。云可以重之存焉志之也。諸侯之尊兄弟不得以屬通，其弟云者，親之也。親而殺之，惡也。"
      },
      {
        "index": 60,
        "text": "夏，四月辛丑，陳侯溺卒。"
      },
      {
        "index": 61,
        "text": "叔弓如晉。"
      },
      {
        "index": 62,
        "text": "楚人執陳行人干徵師，殺之。稱人以執大夫，執有罪也。稱行人，怨接於上也。"
      },
      {
        "index": 63,
        "text": "陳公子留出奔鄭。"
      },
      {
        "index": 64,
        "text": "秋，搜于紅。正也。因搜狩以習用武事，禮之大者也。艾蘭以為防，置旃以為轅門，以葛覆質以為槷。流旁握，御轚者不得入。車軌塵，馬候蹄，揜禽旅，御者不失其馳，然後射者能中。過防弗逐，不從奔之道也。面傷不獻，不成禽不獻。禽雖多，天子取三十焉，其餘與士眾。以習射於射宮，射而中，田不得禽，則得禽；田得禽而射不中，則不得禽。是以知古之貴仁義，而賤勇力也。"
      },
      {
        "index": 65,
        "text": "陳人殺其大夫公子過。"
      },
      {
        "index": 66,
        "text": "大雩。"
      },
      {
        "index": 67,
        "text": "冬，十月壬午，楚師滅陳，執陳公子招，放之于越。殺陳孔奐。惡楚子也。"
      },
      {
        "index": 68,
        "text": "葬陳哀公。不與楚滅，閔公也。"
      },
      {
        "index": 69,
        "text": "【昭公九年】"
      },
      {
        "index": 70,
        "text": "九年春，叔弓會楚子于陳。"
      },
      {
        "index": 71,
        "text": "許遷于夷。"
      },
      {
        "index": 72,
        "text": "夏，四月，陳火。國曰災，邑曰火。火不志，此何以志？閔陳而存之也。"
      },
      {
        "index": 73,
        "text": "秋，仲孫貜如齊。"
      },
      {
        "index": 74,
        "text": "冬，筑郎囿。"
      },
      {
        "index": 75,
        "text": "【昭公十年】"
      },
      {
        "index": 76,
        "text": "十年春，王正月。"
      },
      {
        "index": 77,
        "text": "夏，齊欒施來奔。"
      },
      {
        "index": 78,
        "text": "秋，七月，季孫意如、叔弓、仲孫貜帥師伐莒。"
      },
      {
        "index": 79,
        "text": "戊子，晉侯彪卒。"
      },
      {
        "index": 80,
        "text": "九月，叔孫貜如晉。"
      },
      {
        "index": 81,
        "text": "葬晉平公。"
      },
      {
        "index": 82,
        "text": "十有二月甲子，宋公成卒。"
      },
      {
        "index": 83,
        "text": "【昭公十一年】"
      },
      {
        "index": 84,
        "text": "十有一年春，王二月，叔弓如宋，葬宋平公。"
      },
      {
        "index": 85,
        "text": "夏，四月丁巳，楚子虔誘蔡侯般，殺之于申。何為名之也？夷狄之君，誘中國之君而殺之，故謹而名之也。稱時、稱月、稱日、稱地，謹之也。"
      },
      {
        "index": 86,
        "text": "楚公子棄疾帥師圍蔡。"
      },
      {
        "index": 87,
        "text": "五月甲申，夫人歸氏薨。"
      },
      {
        "index": 88,
        "text": "大搜于比蒲。"
      },
      {
        "index": 89,
        "text": "仲孫貜會邾子，盟于祲祥。"
      },
      {
        "index": 90,
        "text": "秋，季孫意如會晉韓起、齊國弱、宋華亥、衛北宮佗、鄭罕虎、曹人、杞人于厥憖。"
      },
      {
        "index": 91,
        "text": "九月己亥，葬我小君齊歸。"
      },
      {
        "index": 92,
        "text": "冬，十有一月丁酉，楚師滅蔡，執蔡世子友以歸，用之。此子也，其曰世子，何也？不與楚殺也。一事注乎志，所以惡楚子也。"
      },
      {
        "index": 93,
        "text": "【昭公十二年】"
      },
      {
        "index": 94,
        "text": "十有二年春，齊高偃帥師，納北燕伯于陽。納者，內不受也。燕伯之不名，何也？不以高偃挈燕伯也。"
      },
      {
        "index": 95,
        "text": "三月壬申，鄭伯嘉卒。"
      },
      {
        "index": 96,
        "text": "夏，宋公使華定來聘。"
      },
      {
        "index": 97,
        "text": "公如晉。至河，乃復。季孫氏不使遂乎晉也。"
      },
      {
        "index": 98,
        "text": "五月，葬鄭簡公。"
      },
      {
        "index": 99,
        "text": "楚殺其大夫成虎。"
      },
      {
        "index": 100,
        "text": "秋，七月。"
      },
      {
        "index": 101,
        "text": "冬，十月，公子憖出奔齊。"
      },
      {
        "index": 102,
        "text": "楚子伐徐。"
      },
      {
        "index": 103,
        "text": "晉伐鮮虞。其曰晉，狄之也。其狄之，何也？不正其與夷狄交伐中國，故狄稱之也。"
      },
      {
        "index": 104,
        "text": "【昭公十三年】"
      },
      {
        "index": 105,
        "text": "十有三年春，叔弓帥師圍費。"
      },
      {
        "index": 106,
        "text": "夏，四月，楚公子比自晉歸于楚，弒其君虔于乾溪。自晉，晉有奉焉爾。歸而弒，不言歸，言歸非弒也。歸一事也，弒一事也，而遂言之，以比之歸弒，比不弒也。弒君者日；不日，比不弒也。"
      },
      {
        "index": 107,
        "text": "楚公子棄疾殺公子比。當上之辭也。當上之辭者，謂不稱人以殺，乃以君殺之也。討賊以當上之辭，殺非弒也。比之不弒有四。取國者稱國以弒，楚公子棄疾殺公子比，比不嫌也。《春秋》不以嫌代嫌，棄疾主其事，故嫌也。"
      },
      {
        "index": 108,
        "text": "秋，公會劉子、晉侯、齊侯、宋公、衛侯、鄭伯、曹伯、莒子、邾子、滕子、薛伯、杞伯、小邾子于平丘。"
      },
      {
        "index": 109,
        "text": "八月申戌，同盟于平丘。公不與盟。同者，有同也，同外楚也。公不與盟者，可以與而不與，譏在公也。其日，善是盟也。"
      },
      {
        "index": 110,
        "text": "晉人執季孫意如以歸。公至自會。"
      },
      {
        "index": 111,
        "text": "蔡侯廬歸于蔡。陳侯吳歸于陳。善其成之會而歸之，故謹而日之。此未嘗有國也，使如失國辭然者，不與楚滅也。"
      },
      {
        "index": 112,
        "text": "冬，十月，葬蔡靈公。變之不葬有三：失德不葬，弒君不葬，滅國不葬。然且葬之，不與楚滅，且成諸侯之事也。"
      },
      {
        "index": 113,
        "text": "公如晉，至河乃復。"
      },
      {
        "index": 114,
        "text": "吳滅州來。"
      },
      {
        "index": 115,
        "text": "【昭公十四年】"
      },
      {
        "index": 116,
        "text": "十有四年春，意如至自晉。大夫執則致，致則名，意如惡，然而致，見君臣之禮也。"
      },
      {
        "index": 117,
        "text": "三月，曹伯滕卒。"
      },
      {
        "index": 118,
        "text": "夏，四月。"
      },
      {
        "index": 119,
        "text": "秋，葬曹武公。"
      },
      {
        "index": 120,
        "text": "八月，莒子去疾卒。"
      },
      {
        "index": 121,
        "text": "冬，莒殺其公子意恢。言公子而不言大夫，莒無大夫也。莒無大夫而曰公子意恢，意恢賢也。曹、莒皆無大夫，其所以無大夫者，其義異也。"
      },
      {
        "index": 122,
        "text": "【昭公十五年】"
      },
      {
        "index": 123,
        "text": "十有五年春，王正月，吳子夷末卒。"
      },
      {
        "index": 124,
        "text": "二月癸酉，有事于武宮，龠入叔弓卒，去樂卒事。君在祭樂之中，聞大夫之喪，則去樂卒事，禮也。君在祭樂之中，大夫有變以聞可乎。大夫，國體也。古之人重死，君命無所不通。"
      },
      {
        "index": 125,
        "text": "夏，蔡朝吳出奔鄭。"
      },
      {
        "index": 126,
        "text": "六月丁巳朔，日有食之。"
      },
      {
        "index": 127,
        "text": "秋，晉荀吳帥師伐鮮虞。"
      },
      {
        "index": 128,
        "text": "冬，公如晉。"
      },
      {
        "index": 129,
        "text": "【昭公十六年】"
      },
      {
        "index": 130,
        "text": "十有六年春，齊侯伐徐。楚子誘戎蠻子殺之。夏，公至自晉。"
      },
      {
        "index": 131,
        "text": "秋，八月己亥，晉侯夷卒。"
      },
      {
        "index": 132,
        "text": "九月，大雩。"
      },
      {
        "index": 133,
        "text": "季孫意如如晉。"
      },
      {
        "index": 134,
        "text": "冬，十月，葬晉昭公。"
      },
      {
        "index": 135,
        "text": "【昭公十七年】"
      },
      {
        "index": 136,
        "text": "十有七年春，小邾子來朝。"
      },
      {
        "index": 137,
        "text": "夏，六月甲戌朔，日有食之。"
      },
      {
        "index": 138,
        "text": "秋，郯子來朝。"
      },
      {
        "index": 139,
        "text": "八月，晉荀吳帥師滅陸渾戎。"
      },
      {
        "index": 140,
        "text": "冬，有星孛于大辰。一有一亡曰有。于大辰者，濫于大辰也。"
      },
      {
        "index": 141,
        "text": "楚人及吳戰于長岸。兩夷狄曰敗，中國與夷狄亦曰敗。楚人及吳戰于長岸，進楚子，故曰戰。"
      },
      {
        "index": 142,
        "text": "【昭公十八年】"
      },
      {
        "index": 143,
        "text": "十有八年春，王三月，曹伯須卒。"
      },
      {
        "index": 144,
        "text": "夏，五月壬午，宋、衛、陳、鄭災。其志，以同日也；其日，亦以同日也。或曰，人有謂鄭子產曰：「某日有災。」子產曰：「天者神，子惡知之？是人也。」同日為四國災也。"
      },
      {
        "index": 145,
        "text": "六月，邾人入鄅。"
      },
      {
        "index": 146,
        "text": "秋，葬曹平公。"
      },
      {
        "index": 147,
        "text": "冬，許遷于白羽。"
      },
      {
        "index": 148,
        "text": "【昭公十九年】"
      },
      {
        "index": 149,
        "text": "十有九年春，宋公伐邾。"
      },
      {
        "index": 150,
        "text": "夏，五月戊辰，許世子止弒其君買。日弒，正卒也。正卒，則止不弒也。不弒而曰弒，責止也。止曰：「我與夫弒者，不立乎其位。」以與其弟虺。哭泣歠飦粥，嗌不容粒。未逾年而死，故君子即止自責而責之也。"
      },
      {
        "index": 151,
        "text": "己卯，地震。"
      },
      {
        "index": 152,
        "text": "秋，齊高發帥師伐莒。"
      },
      {
        "index": 153,
        "text": "冬，葬許悼公。日卒時葬，不使止為弒父也。曰：子既生，不免乎水火，母之罪也。羈貫成童，不就師傅，父之罪也。就師學問無方，心志不通，身之罪也。心志既通，而名譽不聞，友之罪也。名譽既聞，有司不舉，有司之罪也。有司舉之，王者不用，王者之過也。許世子不知嘗藥，累及許君也。"
      },
      {
        "index": 154,
        "text": "【昭公二十年】"
      },
      {
        "index": 155,
        "text": "二十年春，王正月。"
      },
      {
        "index": 156,
        "text": "夏，曹公孫會自夢出奔宋。自夢者，專乎夢也。曹無大夫，其曰公孫，何也？言其以貴取之，而不以叛也。"
      },
      {
        "index": 157,
        "text": "秋，盜殺衛侯之兄輒。盜賤也。其曰兄，母兄也。目衛侯，衛侯累也。然則何為不為君也？曰：有天疾者，不得入乎宗廟。輒者，何也？曰：兩足不能相過，齊謂之綦，楚謂之踂，衛謂之輒。"
      },
      {
        "index": 158,
        "text": "冬，十月，宋華亥、向寧、華定出奔陳。"
      },
      {
        "index": 159,
        "text": "十有一月辛卯，蔡侯廬卒。"
      },
      {
        "index": 160,
        "text": "【昭公二十一年】"
      },
      {
        "index": 161,
        "text": "二十有一年春，王三月，葬蔡平公。"
      },
      {
        "index": 162,
        "text": "夏，晉侯使士鞅來聘。"
      },
      {
        "index": 163,
        "text": "宋華亥、向寧、華定自陳入于宋南里以叛。自陳，陳有奉焉爾。入者，內弗受也。其曰宋南里，宋之南鄙也。以者，不以者也。叛，直叛也。"
      },
      {
        "index": 164,
        "text": "秋，七月壬午朔，日有食之。"
      },
      {
        "index": 165,
        "text": "八月乙亥，叔輒卒。"
      },
      {
        "index": 166,
        "text": "冬，蔡侯東出奔楚。東者，東國也。何為謂之東也？王父誘而殺焉，父執而用焉。奔而又奔之。曰東，惡之而貶之也。"
      },
      {
        "index": 167,
        "text": "公如晉，至河乃復。"
      },
      {
        "index": 168,
        "text": "【昭公二十二年】"
      },
      {
        "index": 169,
        "text": "二十有二年春，齊侯伐莒。"
      },
      {
        "index": 170,
        "text": "宋華亥、向寧、華定自宋南里出奔楚。自宋南里者，專也。"
      },
      {
        "index": 171,
        "text": "大搜于昌間。秋而曰搜，此春也，其曰搜，何也？以搜事也。"
      },
      {
        "index": 172,
        "text": "夏，四月乙丑，天王崩。"
      },
      {
        "index": 173,
        "text": "六月，叔鞅如京師，葬景王。"
      },
      {
        "index": 174,
        "text": "王室亂。亂之為言，事未有所成也。"
      },
      {
        "index": 175,
        "text": "劉子、單子以王猛居于皇。以者，不以者也。王猛，嫌也。"
      },
      {
        "index": 176,
        "text": "秋，劉子、單子以王猛入于王城。以者，不以者也。入者，內弗受也。"
      },
      {
        "index": 177,
        "text": "冬，十月，王子猛卒。此不卒者也。其曰卒，失嫌也。"
      },
      {
        "index": 178,
        "text": "十有二月癸酉朔，日有食之。"
      },
      {
        "index": 179,
        "text": "【昭公二十三年】"
      },
      {
        "index": 180,
        "text": "二十有三年春，王正月，叔孫婼如晉。"
      },
      {
        "index": 181,
        "text": "癸丑，叔鞅卒。"
      },
      {
        "index": 182,
        "text": "晉人執我行人叔孫婼。"
      },
      {
        "index": 183,
        "text": "晉人圍郊。"
      },
      {
        "index": 184,
        "text": "夏，六月，蔡侯東國卒于楚。"
      },
      {
        "index": 185,
        "text": "秋，七月，莒子庚輿來奔。"
      },
      {
        "index": 186,
        "text": "戊辰，吳敗頓、胡、沈、蔡、陳、許之師于雞甫。胡子髡、沈子盈滅。中國不言敗，此其言敗，何也？中國不敗，胡子髡、沈子盈，其滅乎？其言敗，釋其滅也。"
      },
      {
        "index": 187,
        "text": "獲陳夏嚙。獲者，非與之辭也，上下之稱也。"
      },
      {
        "index": 188,
        "text": "天王居于狄泉。始王也。其曰天王，因其居而王之也。"
      },
      {
        "index": 189,
        "text": "尹氏立王子朝。立者，不宜立者也。朝之不名，何也？別嫌乎尹氏之朝也。"
      },
      {
        "index": 190,
        "text": "八月乙未，地震。"
      },
      {
        "index": 191,
        "text": "冬，公如晉。至河，公有疾，乃復。疾不志，此其志，何也？釋不得入乎晉也。"
      },
      {
        "index": 192,
        "text": "【昭公二十四年】"
      },
      {
        "index": 193,
        "text": "二十有四年春，王二月丙戌，仲孫貜卒。"
      },
      {
        "index": 194,
        "text": "婼至自晉。大夫執則致，致則挈。由上致之也。"
      },
      {
        "index": 195,
        "text": "夏，五月乙未朔，日有食之。"
      },
      {
        "index": 196,
        "text": "秋，八月，大雩。"
      },
      {
        "index": 197,
        "text": "丁酉，杞伯郁厘卒。"
      },
      {
        "index": 198,
        "text": "冬，吳滅巢。葬杞平公。"
      },
      {
        "index": 199,
        "text": "【昭公二十五年】"
      },
      {
        "index": 200,
        "text": "二十有五年春，叔孫嫟如宋。"
      },
      {
        "index": 201,
        "text": "夏，叔倪會晉趙鞅、宋樂大心、衛北宮喜、鄭游吉、曹人、邾人、滕人、薛人、小邾人于黃父。"
      },
      {
        "index": 202,
        "text": "有鴝鵒來巢。一有一亡曰有。來者，來中國也。鴝鵒穴者而曰巢，或曰增之也。"
      },
      {
        "index": 203,
        "text": "秋，七月上辛，大雩。季辛，又雩。季者，有中之辭也。又，有繼之辭也。"
      },
      {
        "index": 204,
        "text": "九月乙亥，公孫于齊。孫之為言猶孫也。諱奔也。"
      },
      {
        "index": 205,
        "text": "次于陽州。次，止也。"
      },
      {
        "index": 206,
        "text": "齊侯唁公于野井。吊失國曰唁。唁公不得入於魯也。"
      },
      {
        "index": 207,
        "text": "冬，十月戊辰，叔孫婼卒。"
      },
      {
        "index": 208,
        "text": "十有一月己亥，宋公佐卒于曲棘。邡公也。"
      },
      {
        "index": 209,
        "text": "十有二月，齊侯取鄆。取，易辭也。內不言取，以其為公取之，故易言之也。"
      },
      {
        "index": 210,
        "text": "【昭公二十六年】"
      },
      {
        "index": 211,
        "text": "二十有六年春，王正月，葬宋元公。"
      },
      {
        "index": 212,
        "text": "三月，公至自齊，居于鄆。公次于陽州，其曰至自齊，何也？以齊侯之見公，可以言至自齊也。居于鄆者，公在外也。至自齊，道義不外公也。"
      },
      {
        "index": 213,
        "text": "夏，公圍成。非國不言圍，所以言圍者，以大公也。"
      },
      {
        "index": 214,
        "text": "秋，公會齊侯、莒子、邾子、杞伯，盟于鄟陵。公至自會，居于鄆。公在外也。至自會，道義不外公也。"
      },
      {
        "index": 215,
        "text": "九月庚申，楚子居卒。"
      },
      {
        "index": 216,
        "text": "冬，十月，天王入于成周。周有入無出也。"
      },
      {
        "index": 217,
        "text": "尹氏、召伯、毛伯，以王子朝奔楚。遠矣非也。奔，直奔也。"
      },
      {
        "index": 218,
        "text": "【昭公二十七年】"
      },
      {
        "index": 219,
        "text": "二十有七年春，公如齊。公至自齊，居于鄆。公在外也。"
      },
      {
        "index": 220,
        "text": "夏，四月，吳弒其君僚。"
      },
      {
        "index": 221,
        "text": "楚殺其大夫郄宛。"
      },
      {
        "index": 222,
        "text": "秋，晉士鞅、宋樂祁犁、衛北宮喜、曹人、邾人、滕人會于扈。"
      },
      {
        "index": 223,
        "text": "冬，十月，曹伯午卒。"
      },
      {
        "index": 224,
        "text": "邾快來奔。"
      },
      {
        "index": 225,
        "text": "公如齊。公至自齊，居于鄆。"
      },
      {
        "index": 226,
        "text": "【昭公二十八年】"
      },
      {
        "index": 227,
        "text": "二十有八年春，王三月，葬曹悼公。"
      },
      {
        "index": 228,
        "text": "公如晉，次于乾侯。公在外也。"
      },
      {
        "index": 229,
        "text": "夏，四月丙戌，鄭伯寧卒。"
      },
      {
        "index": 230,
        "text": "六月，葬鄭定公。"
      },
      {
        "index": 231,
        "text": "秋，七月癸巳，滕子寧卒。"
      },
      {
        "index": 232,
        "text": "冬，葬滕悼公。"
      },
      {
        "index": 233,
        "text": "【昭公二十九年】"
      },
      {
        "index": 234,
        "text": "二十有九年春，公至自乾侯，居于鄆。"
      },
      {
        "index": 235,
        "text": "齊侯使高張來唁公。唁公不得入於魯也。"
      },
      {
        "index": 236,
        "text": "公如晉，次于乾侯。"
      },
      {
        "index": 237,
        "text": "夏，四月庚子，叔倪卒。季孫意如曰：「叔倪無病而死，此皆無公也。是天命也，非我罪也。」"
      },
      {
        "index": 238,
        "text": "秋，七月。"
      },
      {
        "index": 239,
        "text": "冬，十月，鄆潰。潰之為言，上下不相得也。上下不相得則惡矣，亦譏公也。昭公出奔，民如釋重負。"
      },
      {
        "index": 240,
        "text": "【昭公三十年】"
      },
      {
        "index": 241,
        "text": "三十年春，王正月，公在乾侯。中國不存公，存公故也。"
      },
      {
        "index": 242,
        "text": "夏，六月庚辰，晉侯去疾卒。"
      },
      {
        "index": 243,
        "text": "秋，八月，葬晉頃公。"
      },
      {
        "index": 244,
        "text": "冬，十有二月，吳滅徐。"
      },
      {
        "index": 245,
        "text": "徐子章羽奔楚。"
      },
      {
        "index": 246,
        "text": "【昭公三十一年】"
      },
      {
        "index": 247,
        "text": "三十有一年春，王正月，公在乾侯。"
      },
      {
        "index": 248,
        "text": "季孫意如會晉荀櫟于適歷。"
      },
      {
        "index": 249,
        "text": "夏，四月丁巳，薛伯穀卒。"
      },
      {
        "index": 250,
        "text": "晉侯使荀櫟唁公于乾侯。唁公不得入於魯也。曰：「既為君言之矣，不可者意如也」。"
      },
      {
        "index": 251,
        "text": "秋，葬薛獻公。"
      },
      {
        "index": 252,
        "text": "冬，黑肱以濫來奔。其不言邾黑肱何也？別乎邾也。其不言濫子，何也？非天子所封也。來奔內，不言叛也。"
      },
      {
        "index": 253,
        "text": "十有二月辛亥朔，日有食之。"
      },
      {
        "index": 254,
        "text": "【昭公三十二年】"
      },
      {
        "index": 255,
        "text": "三十有二年春，王正月，公在乾侯，取闞。"
      },
      {
        "index": 256,
        "text": "夏，吳伐越。"
      },
      {
        "index": 257,
        "text": "秋，七月。"
      },
      {
        "index": 258,
        "text": "冬，仲孫何忌會晉韓不信、齊高張、宋仲幾、衛太叔申、鄭國參、曹人、莒人、邾人、薛人、杞人、小邾人，城成周。天子微，諸侯不享覲。天子之在者，惟祭與號。故諸侯之大夫，相帥以城之。此變之正也。"
      },
      {
        "index": 259,
        "text": "十有二月，己未，公薨于乾侯。"
      }
    ]
  }
}
