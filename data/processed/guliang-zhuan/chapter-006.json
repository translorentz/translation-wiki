{
  "chapterNumber": 6,
  "title": "文公 (Duke Wen, 626–609 BCE)",
  "sourceContent": {
    "paragraphs": [
      {
        "index": 0,
        "text": "【文公元年】"
      },
      {
        "index": 1,
        "text": "元年春，王正月，公即位。繼正即位，正也。"
      },
      {
        "index": 2,
        "text": "二月癸亥，日有食之。"
      },
      {
        "index": 3,
        "text": "天王使叔服來會葬。葬曰會，其志重天子之禮也。"
      },
      {
        "index": 4,
        "text": "夏，四月丁巳，葬我君僖公。薨稱公，舉上也。葬我君，接上下也。僖公葬而後舉謚，謚所以成德也。於卒事乎加之矣！"
      },
      {
        "index": 5,
        "text": "天王使毛伯來錫公命。禮，有受命，無來錫命。錫命，非正也。"
      },
      {
        "index": 6,
        "text": "晉侯伐衛。"
      },
      {
        "index": 7,
        "text": "叔孫得臣如京師。"
      },
      {
        "index": 8,
        "text": "衛人伐晉。"
      },
      {
        "index": 9,
        "text": "秋，公孫敖會晉侯于戚。"
      },
      {
        "index": 10,
        "text": "冬，十月丁未，楚世子商臣弒其君髡。日髡之卒，所以謹商臣之弒也。夷狄不言正不正。"
      },
      {
        "index": 11,
        "text": "公孫敖如齊。"
      },
      {
        "index": 12,
        "text": "【文公二年】"
      },
      {
        "index": 13,
        "text": "二年春，王二月甲子，晉侯及秦師戰于彭衙。秦師敗績。"
      },
      {
        "index": 14,
        "text": "丁丑，作僖公主。作，為也，為僖公主也。立主，喪主於虞。吉主於練，作僖公主，譏其後也。作主壞廟，有時日於練焉！壞廟，壞廟之道，易檐可也，改涂可也。"
      },
      {
        "index": 15,
        "text": "三月乙巳，及晉處父盟。不言公，處父伉也，為公諱也。何以知其與公盟？以其日也。何以不言公之如晉？所恥也。出不書，反不致也。"
      },
      {
        "index": 16,
        "text": "夏，六月，公孫敖會宋公、陳侯、鄭伯、晉士穀，盟于垂斂。內大夫可以會外諸侯。"
      },
      {
        "index": 17,
        "text": "自十有二月不雨，至于秋七月。歷時而言不雨，文不憂雨也。不憂雨者，無志乎民也。"
      },
      {
        "index": 18,
        "text": "八月丁卯，大事于太廟，躋僖公。大事者何？大是事也，著祫嘗。祫祭者，毀廟之主。陳于太祖，未毀廟之主，皆升合祭于太祖。躋，升也，先親而後祖也，逆祀也。逆祀，則是無昭穆也。無昭穆，則是無祖也。無祖，則無天也。故曰：文無天。無天者，是無天而行也。君子不以親親害尊尊，此《春秋》之義也。"
      },
      {
        "index": 19,
        "text": "冬，晉人、宋人、陳人、鄭人伐秦。"
      },
      {
        "index": 20,
        "text": "公子遂如齊納幣。"
      },
      {
        "index": 21,
        "text": "【文公三年】"
      },
      {
        "index": 22,
        "text": "三年春，王正月，叔孫得臣會晉人、宋人、陳人、衛人、鄭人伐沈。沈潰。"
      },
      {
        "index": 23,
        "text": "夏，五月，王子虎卒。叔服也，此不卒者也，何以卒之？以其來會葬，我卒之也。或曰以其嘗執重以守也。"
      },
      {
        "index": 24,
        "text": "秦人伐晉。"
      },
      {
        "index": 25,
        "text": "秋，楚人圍江。"
      },
      {
        "index": 26,
        "text": "雨螽于宋。外災不志，此何以志也？曰：災甚也。其甚奈何？茅茨盡矣！著於上，見於下，謂之雨。"
      },
      {
        "index": 27,
        "text": "冬，公如晉。"
      },
      {
        "index": 28,
        "text": "十有二月己巳，公及晉侯盟。"
      },
      {
        "index": 29,
        "text": "晉陽處父帥師伐楚，救江。此伐楚，其言救江，何也？江遠楚近，伐楚所以救江也。"
      },
      {
        "index": 30,
        "text": "【文公四年】"
      },
      {
        "index": 31,
        "text": "四年春，公至自晉。"
      },
      {
        "index": 32,
        "text": "夏，逆婦姜于齊。其曰婦姜，為其禮成乎齊也。其逆者誰也？親逆而稱婦。或者公與，何其速婦之也？曰：公也。其不言公，何也？非成禮於齊也。曰婦，有姑之辭也；其不言氏，何也？貶之也。何為貶之也？夫人與有貶也。"
      },
      {
        "index": 33,
        "text": "狄侵齊。"
      },
      {
        "index": 34,
        "text": "秋，楚人滅江。"
      },
      {
        "index": 35,
        "text": "晉侯伐秦。"
      },
      {
        "index": 36,
        "text": "衛侯使甯俞來聘。"
      },
      {
        "index": 37,
        "text": "冬，十有一月壬寅，夫人風氏薨。"
      },
      {
        "index": 38,
        "text": "【文公五年】"
      },
      {
        "index": 39,
        "text": "五年春，王正月，王使榮叔歸含且赗。含，一事也；赗，一事也；兼歸之，非正也。其曰且，志兼也。其不言來，不周事之用也。赗以早，而含己晚。"
      },
      {
        "index": 40,
        "text": "三月辛亥，葬我小君成風。"
      },
      {
        "index": 41,
        "text": "王使毛伯來會葬。會葬之禮，於鄙上。"
      },
      {
        "index": 42,
        "text": "夏，公孫敖如晉。"
      },
      {
        "index": 43,
        "text": "秦人入鄀。"
      },
      {
        "index": 44,
        "text": "秋，楚人滅六。"
      },
      {
        "index": 45,
        "text": "冬，十月甲申，許男業卒。"
      },
      {
        "index": 46,
        "text": "【文公六年】"
      },
      {
        "index": 47,
        "text": "六年春，葬許僖公。"
      },
      {
        "index": 48,
        "text": "夏，季孫行父如陳。"
      },
      {
        "index": 49,
        "text": "秋，季孫行父如晉。"
      },
      {
        "index": 50,
        "text": "八月乙亥，晉侯驩卒。"
      },
      {
        "index": 51,
        "text": "冬，十月，公子遂如晉。"
      },
      {
        "index": 52,
        "text": "葬晉襄公。"
      },
      {
        "index": 53,
        "text": "晉殺其大夫陽處父。稱國以殺，罪累上也。襄公已葬，其以累上之辭言之，何也？君漏言也。上泄則下暗，下暗則上聾。且暗且聾，無以相通，夜姑殺者也。夜姑之殺奈何？曰：晉將與狄戰，使狐夜姑為將軍，趙盾佐之，陽處父曰：「不可！古者君之使臣也，使仁者佐賢者，不使賢者佐仁者。今趙盾賢，夜姑仁，其不可乎？」襄公曰：「諾。」謂夜姑曰：「吾始使盾佐女。今女佐盾矣！」夜姑曰：「敬諾。」襄公死，處父主竟上事，夜姑使人殺之。君漏言也，故士造辟而言，詭辭而出，曰：「用我則可，不用我則無亂其德。」"
      },
      {
        "index": 54,
        "text": "晉狐夜姑出奔狄。"
      },
      {
        "index": 55,
        "text": "閏月不告月，猶朝于廟。不告月者，何也？不告朔也。不告朔，則何為不言朔也？閏月者，附月之餘日也，積分而成於月者也。天子不以告朔，而喪事不數也。猶之為言，可以已也。"
      },
      {
        "index": 56,
        "text": "【文公七年】"
      },
      {
        "index": 57,
        "text": "七年春，公伐邾。三月甲戌，取須句。取邑不日，此其日，何也？不正其再取，故謹而日之也。"
      },
      {
        "index": 58,
        "text": "遂城郚。遂，繼事也。"
      },
      {
        "index": 59,
        "text": "夏，四月，宋公壬臣卒。"
      },
      {
        "index": 60,
        "text": "宋人殺其大夫。稱人以殺，誅有罪也。"
      },
      {
        "index": 61,
        "text": "戊子，晉人及秦人戰于令狐。"
      },
      {
        "index": 62,
        "text": "晉先蔑奔秦。不言出，在外也。輟戰而奔秦，以是為逃軍也。"
      },
      {
        "index": 63,
        "text": "狄侵我西鄙。"
      },
      {
        "index": 64,
        "text": "秋，八月，公會諸侯、晉大夫，盟于扈。其曰諸侯，略之也。"
      },
      {
        "index": 65,
        "text": "冬，徐伐莒。"
      },
      {
        "index": 66,
        "text": "公孫敖如莒蒞盟。蒞，位也。其曰位，何也？前定也。其不日，前定之盟不日也。"
      },
      {
        "index": 67,
        "text": "【文公八年】"
      },
      {
        "index": 68,
        "text": "八年春，王正月。"
      },
      {
        "index": 69,
        "text": "夏，四月。"
      },
      {
        "index": 70,
        "text": "秋，八月戊申，天王崩。"
      },
      {
        "index": 71,
        "text": "冬，十月壬午，公子遂會晉趙盾，盟于衡雍。乙酉，公子遂會雒戎，盟于暴。"
      },
      {
        "index": 72,
        "text": "公孫敖如京師。不至而復，丙戌，奔莒。不言所至，未如也。未如則未復也。未如而曰如，不廢君命也。未復而曰復，不專君命也。其如非如也，其復非復也。唯奔莒之為信，故謹而日之也。"
      },
      {
        "index": 73,
        "text": "螽。"
      },
      {
        "index": 74,
        "text": "宋人殺其大夫司馬。司馬，官也。其以官稱，無君之辭也。"
      },
      {
        "index": 75,
        "text": "宋司城來奔。司城，官也。其以官稱，無君之辭也。來奔者不言出，舉其接我也。"
      },
      {
        "index": 76,
        "text": "【文公九年】"
      },
      {
        "index": 77,
        "text": "九年春，毛伯來求金。求車猶可，求金甚矣。"
      },
      {
        "index": 78,
        "text": "夫人姜氏如齊。"
      },
      {
        "index": 79,
        "text": "二月，叔孫得臣如京師。京，大也；師，眾也。言周，必以眾與大言之也。"
      },
      {
        "index": 80,
        "text": "辛丑，葬襄王。天子志崩不志葬，舉天下而葬一人，其道不疑也。志葬，危不得葬也。日之，甚矣！其不葬之辭也。"
      },
      {
        "index": 81,
        "text": "晉人殺其大夫先都。"
      },
      {
        "index": 82,
        "text": "三月，夫人姜氏至自齊。卑以尊致，病文公也。"
      },
      {
        "index": 83,
        "text": "晉人殺其大夫士縠，及箕鄭父。稱人以殺，誅有罪也，鄭父累也。"
      },
      {
        "index": 84,
        "text": "楚人伐鄭。"
      },
      {
        "index": 85,
        "text": "公子遂會晉人、宋人、衛人、許人，救鄭。"
      },
      {
        "index": 86,
        "text": "夏，狄侵齊。"
      },
      {
        "index": 87,
        "text": "秋，八月，曹伯襄卒。"
      },
      {
        "index": 88,
        "text": "九月癸酉，地震。震，動也。地，不震者也；震，故謹而日之也。"
      },
      {
        "index": 89,
        "text": "冬，楚子使萩來聘。楚無大夫，其曰萩，何也？以其來我，褒之也。"
      },
      {
        "index": 90,
        "text": "秦人來歸僖公、成風之襚。秦人弗夫人也，即外之弗夫人而見正焉。"
      },
      {
        "index": 91,
        "text": "葬曹共公。"
      },
      {
        "index": 92,
        "text": "【文公十年】"
      },
      {
        "index": 93,
        "text": "十年春，王三月辛卯，臧孫辰卒。"
      },
      {
        "index": 94,
        "text": "夏，秦伐晉。"
      },
      {
        "index": 95,
        "text": "楚殺其大夫宜申。"
      },
      {
        "index": 96,
        "text": "自正月不雨，至于秋七月。歷時而言不雨，文不閔雨也。不閔雨者，無志乎民也。"
      },
      {
        "index": 97,
        "text": "及蘇子盟于女栗。"
      },
      {
        "index": 98,
        "text": "冬，狄侵宋。"
      },
      {
        "index": 99,
        "text": "楚子、蔡侯次于厥貉。"
      },
      {
        "index": 100,
        "text": "【文公十一年】"
      },
      {
        "index": 101,
        "text": "十有一年春，楚子伐麇。"
      },
      {
        "index": 102,
        "text": "夏，叔彭生會晉郤缺于承匡。"
      },
      {
        "index": 103,
        "text": "秋，曹伯來朝。"
      },
      {
        "index": 104,
        "text": "公子遂如宋。"
      },
      {
        "index": 105,
        "text": "狄侵齊。"
      },
      {
        "index": 106,
        "text": "冬，十月甲午，叔孫得臣敗狄于鹹。不言帥師而言敗，何也？直敗，一人之辭也。一人而曰敗，何也？以眾焉言之也。傳曰：長狄也。兄弟三人，佚宕中國，瓦石不能害。叔孫得臣，最善射者也。射其目，身橫九畝，斷其首而載之，眉見于軾。然則何為不言獲也？曰：古者不重創，不禽二毛，故不言獲，為內諱也。其之齊者，王子成父殺之，則未知其之晉者也。"
      },
      {
        "index": 107,
        "text": "【文公十二年】"
      },
      {
        "index": 108,
        "text": "十有二年春，王正月，郕伯來奔。"
      },
      {
        "index": 109,
        "text": "杞伯來朝。"
      },
      {
        "index": 110,
        "text": "二月庚子，子叔姬卒。其曰子叔姬，貴也，公之母姊妹也。其一傳曰：許嫁，以卒之也。男子二十而冠，冠而列丈夫；三十而娶。女子十五而許嫁，二十而嫁。"
      },
      {
        "index": 111,
        "text": "夏，楚人圍巢。"
      },
      {
        "index": 112,
        "text": "秋，滕子來朝。"
      },
      {
        "index": 113,
        "text": "秦伯使術來聘。"
      },
      {
        "index": 114,
        "text": "冬，十有二月戊午，晉人秦人戰于河曲。不言及，秦晉之戰已亟，故略之也。"
      },
      {
        "index": 115,
        "text": "季孫行父帥師，城諸及鄆。稱帥師，言有難也。"
      },
      {
        "index": 116,
        "text": "【文公十三年】"
      },
      {
        "index": 117,
        "text": "十有三年春，王正月。"
      },
      {
        "index": 118,
        "text": "夏，五月壬午，陳侯朔卒。"
      },
      {
        "index": 119,
        "text": "邾子籧篨卒。"
      },
      {
        "index": 120,
        "text": "自正月不雨，至于秋七月。"
      },
      {
        "index": 121,
        "text": "大室屋壞。大室屋壞者，有壞道也，譏不修也。大室猶世室也。周公曰「大廟」，伯禽曰「大室」，群公曰「宮」。禮，宗廟之事。君親割，夫人親舂，敬之至也。為社稷之主，而先君之廟壞，極稱之，志不敬也。"
      },
      {
        "index": 122,
        "text": "冬，公如晉。"
      },
      {
        "index": 123,
        "text": "衛侯會公于沓。"
      },
      {
        "index": 124,
        "text": "狄侵衛。"
      },
      {
        "index": 125,
        "text": "十有二月己丑，公及晉侯盟，還自晉。還者，事未畢也。自晉，事畢也。"
      },
      {
        "index": 126,
        "text": "鄭伯會公于棐。"
      },
      {
        "index": 127,
        "text": "【文公十四年】"
      },
      {
        "index": 128,
        "text": "十有四年春，王正月，公至自晉。"
      },
      {
        "index": 129,
        "text": "邾人伐我南鄙。"
      },
      {
        "index": 130,
        "text": "叔彭生帥師伐邾。"
      },
      {
        "index": 131,
        "text": "夏，五月乙亥，齊侯潘卒。"
      },
      {
        "index": 132,
        "text": "六月，公會宋公、陳侯、衛侯、鄭伯、許伯、曹伯、晉趙盾。癸酉，同盟于新城。同者，有同也，同外楚也。"
      },
      {
        "index": 133,
        "text": "秋，七月，有星孛入于北斗。孛之為言猶茀也。其曰入北斗，斗有環域也。"
      },
      {
        "index": 134,
        "text": "公至自會。"
      },
      {
        "index": 135,
        "text": "晉人納捷菑于邾，弗克納。是郤克也，其曰人，何也？微之也。何為微之也？長轂五百乘，綿地千里，過宋、鄭、滕、薛，夐入千乘之國，欲變人之主。至城下，然後知。何知之晚也！弗克納。未伐而曰弗克，何也？弗克其義也。捷菑，晉出也；貜且，齊出也。貜且，正也；捷菑，不正也。"
      },
      {
        "index": 136,
        "text": "九月甲申，公孫敖，卒于齊。奔大夫不言卒，而言卒，何也？為受其喪，不可不卒也。其地於外也。"
      },
      {
        "index": 137,
        "text": "齊公子商人弒其君舍。舍未逾年，其曰君，何也？成舍之為君，所以重商人之弒也。商人其不以國氏，何也？不以嫌代嫌也。舍之不日，何也？未成為君也。"
      },
      {
        "index": 138,
        "text": "宋子哀來奔。其曰子哀，失之也。"
      },
      {
        "index": 139,
        "text": "冬，單伯如齊。"
      },
      {
        "index": 140,
        "text": "齊人執單伯。私罪也。單伯淫于齊，齊人執之。"
      },
      {
        "index": 141,
        "text": "齊人執子叔姬。叔姬同罪也。"
      },
      {
        "index": 142,
        "text": "【文公十五年】"
      },
      {
        "index": 143,
        "text": "十有五年春，季孫行父如晉。"
      },
      {
        "index": 144,
        "text": "三月，宋司馬華孫來盟。司馬，官也。其以官稱，無君之辭也。來盟者何？前定也。不言及者，以國與之也。"
      },
      {
        "index": 145,
        "text": "夏，曹伯來朝。"
      },
      {
        "index": 146,
        "text": "齊人歸公孫敖之喪。"
      },
      {
        "index": 147,
        "text": "六月辛丑朔，日有食之，鼓用牲于社。"
      },
      {
        "index": 148,
        "text": "單伯至自齊。大夫執則致，致則名；此其不名，何也？天子之命大夫也。"
      },
      {
        "index": 149,
        "text": "晉郤缺帥師伐蔡。"
      },
      {
        "index": 150,
        "text": "戊申，入蔡。"
      },
      {
        "index": 151,
        "text": "秋，齊人侵我西鄙。其曰鄙，遠之也。其遠之，何也？不以難介我國也。"
      },
      {
        "index": 152,
        "text": "季孫行父如晉。"
      },
      {
        "index": 153,
        "text": "冬，十有一月，諸侯盟于扈。"
      },
      {
        "index": 154,
        "text": "十有二月，齊人來歸子叔姬。其曰子叔姬，貴之也。其言來歸，何也？父母之於子，雖有罪，猶欲其免也。"
      },
      {
        "index": 155,
        "text": "齊侯侵我西鄙。"
      },
      {
        "index": 156,
        "text": "遂伐曹，入其郛。"
      },
      {
        "index": 157,
        "text": "【文公十六年】"
      },
      {
        "index": 158,
        "text": "十有六年春，季孫行父會齊侯于陽穀。齊侯弗及盟。弗及者，內辭也。行父失命矣，齊得內辭也。"
      },
      {
        "index": 159,
        "text": "夏，五月，公四不視朔。天子告朔于諸侯，諸侯受乎禰廟，禮也。公四不視朔，公不臣也。以公為厭政以甚矣。"
      },
      {
        "index": 160,
        "text": "六月戊辰，公子遂及齊侯盟于師丘。復行父之盟也。"
      },
      {
        "index": 161,
        "text": "秋，八月辛未，夫人姜氏薨。"
      },
      {
        "index": 162,
        "text": "毀泉臺。喪不貳事；貳事，緩喪也。以文為多失道矣！自古為之，今毀之，不如勿處而已矣。"
      },
      {
        "index": 163,
        "text": "楚人、秦人、巴人滅庸。"
      },
      {
        "index": 164,
        "text": "冬，十有一月，宋人弒其君杵臼。"
      },
      {
        "index": 165,
        "text": "【文公十七年】"
      },
      {
        "index": 166,
        "text": "十有七年春，晉人、衛人、陳人、鄭人伐宋。"
      },
      {
        "index": 167,
        "text": "夏，四月癸亥，葬我小君聲姜。"
      },
      {
        "index": 168,
        "text": "齊侯伐我西鄙。"
      },
      {
        "index": 169,
        "text": "六月癸未，公及齊侯盟于穀。"
      },
      {
        "index": 170,
        "text": "諸侯會于扈。"
      },
      {
        "index": 171,
        "text": "秋，公至自穀。"
      },
      {
        "index": 172,
        "text": "冬，公子遂如齊。"
      },
      {
        "index": 173,
        "text": "【文公十八年】"
      },
      {
        "index": 174,
        "text": "十有八年春，王二月丁丑，公薨于臺下。臺下，非正也。"
      },
      {
        "index": 175,
        "text": "秦伯罃卒。"
      },
      {
        "index": 176,
        "text": "夏，五月戊戌，齊人弒其君商人。"
      },
      {
        "index": 177,
        "text": "六月癸酉，葬我君文公。"
      },
      {
        "index": 178,
        "text": "秋，公子遂、叔孫得臣如齊。使舉上客，而不稱介。不正其同倫而相介，故列而數之也。"
      },
      {
        "index": 179,
        "text": "冬，十月，子卒。子卒，不日，故也。"
      },
      {
        "index": 180,
        "text": "夫人姜氏歸于齊。惡宣公也。有不待貶絕，而罪惡見者；有待貶絕，而惡從之者。侄娣者，不孤子之意也。一人有子，三人緩帶。一曰：就賢也。"
      },
      {
        "index": 181,
        "text": "季孫行父如齊。"
      },
      {
        "index": 182,
        "text": "莒弒其君庶其。"
      }
    ]
  }
}
