{
  "chapterNumber": 8,
  "title": "成公 (Duke Cheng, 590–573 BCE)",
  "sourceContent": {
    "paragraphs": [
      {
        "index": 0,
        "text": "【成公元年】"
      },
      {
        "index": 1,
        "text": "元年春，王正月，公即位。"
      },
      {
        "index": 2,
        "text": "二月辛酉，葬我君宣公。"
      },
      {
        "index": 3,
        "text": "無冰。終時無冰則志，此未終時而言無冰，何也？終無冰矣。加之寒之辭也。"
      },
      {
        "index": 4,
        "text": "三月，作丘甲。作，為也。丘，為甲也。丘甲，國之事也。丘作甲，非正也。丘作甲之為非正，何也？古者立國家，百官具，農工皆有職以事上。古者有四民：有士民，有商民、有農民、有工民。夫甲，非人人之所能為也。丘作甲，非正也。"
      },
      {
        "index": 5,
        "text": "夏，臧孫許及晉侯盟于赤棘。"
      },
      {
        "index": 6,
        "text": "秋，王師敗績于貿戎。不言戰，莫之敢敵也。為尊者諱，敵不諱敗；為親者諱，敗不諱敵。尊尊親親之義也。然則孰敗之？晉也。"
      },
      {
        "index": 7,
        "text": "冬，十月。季孫行父禿，晉郤克眇，衛孫良夫跛，曹公子手僂，同時而聘於齊。齊使禿者御禿者，使眇者御眇者，使跛者御跛者，使僂者御僂者。蕭同侄子處臺上而笑之；聞於客，客不說而去。相與立胥閭而語，移日不解。齊人有知之者，曰：「齊之患，必自此始矣！」"
      },
      {
        "index": 8,
        "text": "【成公二年】"
      },
      {
        "index": 9,
        "text": "二年春，齊侯伐我北鄙。"
      },
      {
        "index": 10,
        "text": "夏，四月丙戌，衛孫良夫帥師，及齊師戰于新筑。衛師敗績。"
      },
      {
        "index": 11,
        "text": "六月癸酉，季孫行父、臧孫許、叔孫僑如、公孫嬰齊帥師，會晉郤克、衛孫良夫、曹公子手，及齊侯戰于鞍。齊師敗績。其日，或曰日，其戰也；或曰日，其悉也。曹無大夫，其曰公子，何也？以吾之四大夫在焉，舉其貴者也。"
      },
      {
        "index": 12,
        "text": "秋，七月，齊侯使國佐如師。己酉，及國佐盟于爰婁。鞍，去國五百里。爰婁，去國五十里。一戰綿地五百里，焚雍門之茨，侵車東至海。君子聞之曰：「夫甚甚之辭焉。齊有以取之也。」齊之有以取之，何也？敗衛師于新筑，侵我北鄙，敖郤獻子，齊有以取之也。爰婁在師之外，郤克曰：「反魯、衛之侵地，以紀侯之甗來，以蕭同侄子之母為質，使耕者皆東其畝，然後與子盟。」國佐曰：「反魯、衛之侵地，以紀侯之甗來，則諾。以蕭同侄子之母為質，則是齊侯之母也。齊侯之母猶晉君之母也，晉君之母猶齊侯之母也。使耕者盡東其畝，則是終土齊也。不可，請一戰。一戰不克，請再。再不克，請三。三不克，請四。四不克，請五。五不克，舉國而授。」於是而與之盟。"
      },
      {
        "index": 13,
        "text": "八月壬午，宋公鮑卒。"
      },
      {
        "index": 14,
        "text": "庚寅，衛侯速卒。"
      },
      {
        "index": 15,
        "text": "取汶陽田。"
      },
      {
        "index": 16,
        "text": "冬，楚師、鄭師侵衛。"
      },
      {
        "index": 17,
        "text": "十有一月，公會楚公子嬰齊于蜀。楚無大夫，其曰公子，何也？嬰齊，亢也。"
      },
      {
        "index": 18,
        "text": "丙申，公及楚人、秦人、宋人、陳人、衛人、鄭人、齊人、曹人、邾人、薛人、繒人盟于蜀。楚其稱人，何也？於是而後，公得其所也。會與盟同月，則地會，不地盟。不同月，則地會，地盟。此其地會，地盟，何也？以公得其所，申其事也。今之屈，向之驕也。"
      },
      {
        "index": 19,
        "text": "【成公三年】"
      },
      {
        "index": 20,
        "text": "三年春，王正月，公會晉侯、宋公、衛侯、曹伯伐鄭。"
      },
      {
        "index": 21,
        "text": "辛亥，葬衛穆公。"
      },
      {
        "index": 22,
        "text": "二月，公至自伐鄭。"
      },
      {
        "index": 23,
        "text": "甲子，新宮災，三日哭。新宮者，禰宮也。三日哭，哀也。其哀，禮也。迫近不敢稱禰，恭也。其辭恭且哀，以成公為無譏矣。"
      },
      {
        "index": 24,
        "text": "乙亥，葬宋文公。"
      },
      {
        "index": 25,
        "text": "夏，公如晉。"
      },
      {
        "index": 26,
        "text": "鄭公子去疾帥師伐許。"
      },
      {
        "index": 27,
        "text": "公至自晉。"
      },
      {
        "index": 28,
        "text": "秋，叔孫僑如帥師圍棘。"
      },
      {
        "index": 29,
        "text": "大雩。"
      },
      {
        "index": 30,
        "text": "晉郤克、衛孫良夫伐墻咎如。"
      },
      {
        "index": 31,
        "text": "冬，十有一月，晉侯使荀庚來聘。"
      },
      {
        "index": 32,
        "text": "衛侯使孫良夫來聘。丙午，及荀庚盟。丁未，及孫良夫盟。其日，公也，來聘而求盟。不言及者，以國與之也。不言其人，亦以國與之也。不言求，兩欲之也。"
      },
      {
        "index": 33,
        "text": "鄭伐許。"
      },
      {
        "index": 34,
        "text": "【成公四年】"
      },
      {
        "index": 35,
        "text": "四年春，宋公使華元來聘。"
      },
      {
        "index": 36,
        "text": "三月壬申，鄭伯堅卒。"
      },
      {
        "index": 37,
        "text": "杞伯來朝。"
      },
      {
        "index": 38,
        "text": "夏，四月甲寅，臧孫許卒。"
      },
      {
        "index": 39,
        "text": "公如晉。"
      },
      {
        "index": 40,
        "text": "葬鄭襄公。"
      },
      {
        "index": 41,
        "text": "秋，公至自晉。"
      },
      {
        "index": 42,
        "text": "冬，城鄆。"
      },
      {
        "index": 43,
        "text": "鄭伯伐許。"
      },
      {
        "index": 44,
        "text": "【成公五年】"
      },
      {
        "index": 45,
        "text": "五年春，王正月，杞叔姬來歸。婦人之義，嫁曰歸，反曰來歸。"
      },
      {
        "index": 46,
        "text": "仲孫蔑如宋。"
      },
      {
        "index": 47,
        "text": "夏，叔孫僑如會晉荀首于穀。"
      },
      {
        "index": 48,
        "text": "梁山崩。不日，何也？高者有崩道也。有崩道，則何以書也？曰：梁山崩，壅遏河三日不流，晉君召伯尊而問焉。伯尊來遇輦者，輦者不辟，使車右下而鞭之。輦者曰：「所以鞭我者，其取道遠矣。」伯尊下車而問焉，曰：「子有聞乎？」對曰：「梁山崩，壅遏河三日不流。」伯尊曰：「君為此召我也，為之奈何？」輦者曰：「天有山，天崩之；天有河，天壅之。雖召伯尊如之何？」伯尊由忠問焉。輦者曰：「君親素縞、帥群臣而哭之，既而祠焉，斯流矣。」伯尊至，君問之曰：「梁山崩，壅遏河三日不流，為之奈何？」伯尊曰：「君親素縞、帥群臣而哭之，既而祠焉，斯流矣。」孔子聞之曰：「伯尊其無績乎！攘善也。」"
      },
      {
        "index": 49,
        "text": "秋，大水。"
      },
      {
        "index": 50,
        "text": "冬，十一月己酉，天王崩。"
      },
      {
        "index": 51,
        "text": "十有二月己丑，公會晉侯、齊侯、宋公、衛侯、鄭伯、曹伯、邾子、杞伯，同盟于蟲牢。"
      },
      {
        "index": 52,
        "text": "【成公六年】"
      },
      {
        "index": 53,
        "text": "六年春，王正月，公至自會。"
      },
      {
        "index": 54,
        "text": "二月辛巳，立武宮。立者，不宜立也。"
      },
      {
        "index": 55,
        "text": "取鄟。鄟，國也。"
      },
      {
        "index": 56,
        "text": "衛孫良夫帥師侵宋。"
      },
      {
        "index": 57,
        "text": "夏，六月，邾子來朝。"
      },
      {
        "index": 58,
        "text": "公孫嬰齊如晉。"
      },
      {
        "index": 59,
        "text": "壬申，鄭伯費卒。"
      },
      {
        "index": 60,
        "text": "秋，仲孫蔑、叔孫僑如帥師侵宋。"
      },
      {
        "index": 61,
        "text": "楚公子嬰齊帥師伐鄭。"
      },
      {
        "index": 62,
        "text": "冬，季孫行父如晉。"
      },
      {
        "index": 63,
        "text": "晉欒書帥師救鄭。"
      },
      {
        "index": 64,
        "text": "【成公七年】"
      },
      {
        "index": 65,
        "text": "七年春，王正月，鼷鼠食郊牛角。不言日，急辭也，過有司也。郊牛日，展觓角而知傷，展道盡矣！其所以備災之道不盡也。"
      },
      {
        "index": 66,
        "text": "改卜牛，鼷鼠又食其角。又，有繼之辭也。其緩辭也，曰：亡乎人矣！非人之所能也。所以免有司之過也。"
      },
      {
        "index": 67,
        "text": "乃免牛。乃者，亡乎人之辭也。免牲者，為之緇衣纁裳，有司玄端，奉送至于南郊。免牛亦然。免牲不曰不郊，免牛亦然。"
      },
      {
        "index": 68,
        "text": "吳伐郯。"
      },
      {
        "index": 69,
        "text": "夏，五月，曹伯來朝。"
      },
      {
        "index": 70,
        "text": "不郊，猶三望。"
      },
      {
        "index": 71,
        "text": "秋，楚公子嬰齊帥師伐鄭。"
      },
      {
        "index": 72,
        "text": "公會晉侯、齊侯、宋公、衛侯、曹伯、莒子、邾子、杞伯，救鄭。"
      },
      {
        "index": 73,
        "text": "八月戊辰，同盟于馬陵。公至自會。"
      },
      {
        "index": 74,
        "text": "吳入州來。"
      },
      {
        "index": 75,
        "text": "冬，大雩。雩不月而時，非之也。冬無為雩也。"
      },
      {
        "index": 76,
        "text": "衛孫林父出奔晉。"
      },
      {
        "index": 77,
        "text": "【成公八年】"
      },
      {
        "index": 78,
        "text": "八年春，晉侯使韓穿來言汶陽之田，歸之于齊。于齊，緩辭也。不使盡我也。"
      },
      {
        "index": 79,
        "text": "晉欒書帥師侵蔡。"
      },
      {
        "index": 80,
        "text": "公孫嬰齊如莒。"
      },
      {
        "index": 81,
        "text": "宋公使華元來聘。"
      },
      {
        "index": 82,
        "text": "夏，宋公使公孫壽來納幣。"
      },
      {
        "index": 83,
        "text": "晉殺其大夫趙同趙括。"
      },
      {
        "index": 84,
        "text": "秋，七月，天子使召伯來錫公命。禮有受命，無來錫命，錫命非正也。曰「天子」，何也？曰：見一稱也。"
      },
      {
        "index": 85,
        "text": "冬，十月癸卯，杞叔姬卒。"
      },
      {
        "index": 86,
        "text": "晉侯使士燮來聘。"
      },
      {
        "index": 87,
        "text": "叔孫僑如會晉士燮、齊人、邾人伐郯。"
      },
      {
        "index": 88,
        "text": "衛人來媵。媵，淺事也，不志；此其志，何也？以伯姬之不得其所，故盡其事也。"
      },
      {
        "index": 89,
        "text": "【成公九年】"
      },
      {
        "index": 90,
        "text": "九年春，王正月，杞伯來逆叔姬之喪以歸。傳曰：夫無逆出妻之喪而為之也。"
      },
      {
        "index": 91,
        "text": "公會晉侯、齊侯、宋公、衛侯、鄭伯、曹伯、莒子、杞伯，同盟于蒲。公至自會。"
      },
      {
        "index": 92,
        "text": "二月，伯姬歸于宋。"
      },
      {
        "index": 93,
        "text": "夏，季孫行父如宋致女。致者，不致者也。婦人在家制於父，既嫁制於夫。如宋致女，是以我盡之也。不正，故不與內稱也。逆者微，故致女。詳其事，賢伯姬也。"
      },
      {
        "index": 94,
        "text": "晉人來媵。媵，淺事也，不志；此其志，何也？以伯姬之不得其所，故盡其事也。"
      },
      {
        "index": 95,
        "text": "秋，七月丙子，齊侯無野卒。"
      },
      {
        "index": 96,
        "text": "晉人執鄭伯。"
      },
      {
        "index": 97,
        "text": "晉欒書帥師伐鄭。不言戰，以鄭伯也。為尊者諱恥，為賢者諱過，為親者諱疾。"
      },
      {
        "index": 98,
        "text": "冬，十有一月，葬齊頃公。"
      },
      {
        "index": 99,
        "text": "楚公子嬰齊帥師伐莒。"
      },
      {
        "index": 100,
        "text": "庚申，莒潰。其日，莒雖夷狄，猶中國也。大夫潰莒而之楚，是以知其上為事也。惡之，故謹而日之也。"
      },
      {
        "index": 101,
        "text": "楚人入鄆。"
      },
      {
        "index": 102,
        "text": "秦人、白狄伐晉鄭人圍許。"
      },
      {
        "index": 103,
        "text": "城中城。城中城者，非外民也。"
      },
      {
        "index": 104,
        "text": "【成公十年】"
      },
      {
        "index": 105,
        "text": "十年春，衛侯之弟黑背帥師侵鄭。"
      },
      {
        "index": 106,
        "text": "夏，四月，五卜郊不從，乃不郊。「夏，四月」，不時也。五卜，強也。乃者，亡乎人之辭也。"
      },
      {
        "index": 107,
        "text": "五月，公會晉侯、齊侯、宋公、衛侯、曹伯伐鄭。"
      },
      {
        "index": 108,
        "text": "齊人來媵。"
      },
      {
        "index": 109,
        "text": "丙午，晉侯獳卒。"
      },
      {
        "index": 110,
        "text": "秋，七月，公如晉。"
      },
      {
        "index": 111,
        "text": "冬，十月。"
      },
      {
        "index": 112,
        "text": "【成公十一年】"
      },
      {
        "index": 113,
        "text": "十有一年春，王三月，公至自晉。"
      },
      {
        "index": 114,
        "text": "晉侯使郤犨來聘。己丑，及郤犨盟。"
      },
      {
        "index": 115,
        "text": "夏，季孫行父如晉。"
      },
      {
        "index": 116,
        "text": "秋，叔孫僑如如齊。"
      },
      {
        "index": 117,
        "text": "冬，十月。"
      },
      {
        "index": 118,
        "text": "【成公十二年】"
      },
      {
        "index": 119,
        "text": "十有二年春，周公出奔晉。周有入無出，其曰出，上下一見之也。言其上下之道，無以存也。上雖失之，下孰敢有之？今上下皆失之矣！"
      },
      {
        "index": 120,
        "text": "夏，公會晉侯、衛侯于瑣澤。"
      },
      {
        "index": 121,
        "text": "秋，晉人敗狄于交剛。中國與夷狄不言戰，皆曰敗之，夷狄不日。"
      },
      {
        "index": 122,
        "text": "冬，十月。"
      },
      {
        "index": 123,
        "text": "【成公十三年】"
      },
      {
        "index": 124,
        "text": "十有三年春，晉侯使郤锜來乞師。乞，重辭也。古之人重師，故以乞言之也。"
      },
      {
        "index": 125,
        "text": "三月，公如京師。公如京師不月，月非如也。非如而曰如，不叛京師也。"
      },
      {
        "index": 126,
        "text": "夏，五月，公至自京師，遂會晉侯、齊侯、宋公、衛侯、鄭伯、曹伯、邾人、滕人，伐秦。言受命，不敢叛周也。"
      },
      {
        "index": 127,
        "text": "曹伯廬卒于師。傳曰：閔之也。公大夫在師曰師，在會曰會。"
      },
      {
        "index": 128,
        "text": "秋，七月，公至自伐秦。"
      },
      {
        "index": 129,
        "text": "冬，葬曹宣公。葬時，正也。"
      },
      {
        "index": 130,
        "text": "【成公十四年】"
      },
      {
        "index": 131,
        "text": "十有四年春，王正月，莒子朱卒。"
      },
      {
        "index": 132,
        "text": "夏，衛孫林父自晉歸于衛。"
      },
      {
        "index": 133,
        "text": "秋，叔孫僑如如齊逆女。"
      },
      {
        "index": 134,
        "text": "鄭公子喜帥師伐許。"
      },
      {
        "index": 135,
        "text": "九月，僑如以夫人婦姜氏至自齊。大夫不以夫人；以夫人，非正也。刺不親迎也。僑如之挈，由上致之也。"
      },
      {
        "index": 136,
        "text": "冬，十月庚寅，衛侯臧卒。"
      },
      {
        "index": 137,
        "text": "秦伯卒。"
      },
      {
        "index": 138,
        "text": "【成公十五年】"
      },
      {
        "index": 139,
        "text": "十有五年春，王二月，葬衛定公。三月乙巳，仲嬰齊卒。此公孫也，其曰仲，何也？子由父疏之也。"
      },
      {
        "index": 140,
        "text": "癸丑，公會晉侯、衛侯、鄭伯、曹伯、宋世子成、齊國佐、邾人，同盟于戚。晉侯執曹伯，歸于京師。以晉侯而斥執曹伯，惡晉侯也，不言之急辭也，斷在晉侯也。"
      },
      {
        "index": 141,
        "text": "公至自會。"
      },
      {
        "index": 142,
        "text": "夏，六月，宋公固卒。"
      },
      {
        "index": 143,
        "text": "楚子伐鄭。"
      },
      {
        "index": 144,
        "text": "秋，八月庚辰，葬宋共公。月卒日葬，非葬者也，此其言葬，何也？以其葬共姬，不可不葬共公也。葬共姬則其不可不葬共公，何也？夫人之義，不逾君也，為賢者崇也。"
      },
      {
        "index": 145,
        "text": "宋華元出奔晉。宋華元自晉歸于宋。"
      },
      {
        "index": 146,
        "text": "宋殺其大夫山。"
      },
      {
        "index": 147,
        "text": "宋魚石出奔楚。"
      },
      {
        "index": 148,
        "text": "冬，十有一月，叔孫僑如會晉士燮、齊高無咎、宋華元、衛孫林父、鄭公子鰍、邾人，會吳于鍾離。會又會，外之也。"
      },
      {
        "index": 149,
        "text": "許遷于葉。遷者，猶得其國家以往者也。其地，許復見也。"
      },
      {
        "index": 150,
        "text": "【成公十六年】"
      },
      {
        "index": 151,
        "text": "十有六年春，王正月，雨木冰。雨而木冰也，志異也。傳曰：根枝折。"
      },
      {
        "index": 152,
        "text": "夏，四月辛未，滕子卒。"
      },
      {
        "index": 153,
        "text": "鄭公孫喜帥師侵宋。"
      },
      {
        "index": 154,
        "text": "六月丙寅朔，日有食之。"
      },
      {
        "index": 155,
        "text": "晉侯使欒黡來乞師。"
      },
      {
        "index": 156,
        "text": "甲午，晦，晉侯及楚子、鄭伯戰于鄢陵。楚子、鄭師敗績。日事遇晦曰晦，四體偏斷曰敗。此其敗則目也。楚不言師，君重於師也。"
      },
      {
        "index": 157,
        "text": "楚殺其大夫公子側。秋，公會晉侯、齊侯、衛侯、宋華元、邾人于沙隨。不見公。不見公者，可以見公也。可以見公而不見公，譏在諸侯也。"
      },
      {
        "index": 158,
        "text": "公至自會。"
      },
      {
        "index": 159,
        "text": "公會尹子、晉侯、齊國佐、邾人，伐鄭。"
      },
      {
        "index": 160,
        "text": "曹伯歸自京師。不言所歸，歸之善者也。出入不名，以為不失其國也。歸為善，自某歸次之。"
      },
      {
        "index": 161,
        "text": "九月，晉人執季孫行父，舍之于苕丘。執者不舍；而舍，公所也。執者致；而不致，公在也。何其執而辭也？猶在公也。存意公亦存也。公存也。"
      },
      {
        "index": 162,
        "text": "冬，十月乙亥，叔孫僑如出奔齊。"
      },
      {
        "index": 163,
        "text": "十有二月乙丑，季孫行父及晉郤犨盟于扈。"
      },
      {
        "index": 164,
        "text": "公至自會。"
      },
      {
        "index": 165,
        "text": "乙酉，刺公子偃。大夫日卒，正也。先刺後名，殺無罪也。"
      },
      {
        "index": 166,
        "text": "【成公十七年】"
      },
      {
        "index": 167,
        "text": "十有七年春，衛北宮括帥師侵鄭。"
      },
      {
        "index": 168,
        "text": "夏，公會尹子、單子、晉侯、齊侯、宋公、衛侯、曹伯、邾人，伐鄭。六月乙酉，同盟于柯陵。柯陵之盟，謀復伐鄭也。"
      },
      {
        "index": 169,
        "text": "秋，公至自會。不曰至自伐鄭也，公不周乎伐鄭也。何以知公之不周乎伐鄭？以其以會致也。何以知其盟復伐鄭也？以其後會之人盡盟者也。不周乎伐鄭，則何為日也？言公之不背柯陵之盟也。"
      },
      {
        "index": 170,
        "text": "齊高無咎出奔莒。"
      },
      {
        "index": 171,
        "text": "九月辛丑，用郊。夏之始可以承春，以秋之末承春之始，蓋不可矣！九月用郊，用者不宜用也。宮室不設，不可以祭；衣服不修，不可以祭；車馬器械不備，不可以祭；有司一人不備其職，不可以祭。祭者，薦其時也，薦其敬也，薦其美也，非享味也。"
      },
      {
        "index": 172,
        "text": "晉侯使荀罃來乞師。"
      },
      {
        "index": 173,
        "text": "冬，公會單子、晉侯、宋公、衛侯、曹伯、齊人、邾人，伐鄭。言公不背柯陵之盟也。"
      },
      {
        "index": 174,
        "text": "十有一月，公至自伐鄭。"
      },
      {
        "index": 175,
        "text": "壬申，公孫嬰齊，卒于貍蜃。十一月無壬申，壬申乃十月也。致公而後錄，臣子之義也。其地，未逾竟也。"
      },
      {
        "index": 176,
        "text": "十有二月丁巳朔，日有食之。"
      },
      {
        "index": 177,
        "text": "邾子貜且卒。"
      },
      {
        "index": 178,
        "text": "晉殺其大夫郤锜、郤犨、郤至。自禍於是起矣！"
      },
      {
        "index": 179,
        "text": "楚人滅舒庸。"
      },
      {
        "index": 180,
        "text": "【成公十八年】"
      },
      {
        "index": 181,
        "text": "十有八年春，王正月，晉殺其大夫胥童。庚申，晉弒其君州蒲。稱國以弒其君，君惡甚矣！"
      },
      {
        "index": 182,
        "text": "齊殺其大夫國佐。"
      },
      {
        "index": 183,
        "text": "公如晉。"
      },
      {
        "index": 184,
        "text": "夏，楚子、鄭伯伐宋。宋魚石復入于彭城。"
      },
      {
        "index": 185,
        "text": "公至自晉。"
      },
      {
        "index": 186,
        "text": "晉侯使士丐來聘。"
      },
      {
        "index": 187,
        "text": "秋，杞伯來朝。八月，邾子來朝。"
      },
      {
        "index": 188,
        "text": "筑鹿囿。筑，不志；此其志，何也？山林藪澤之利，所以與民共也；虞之，非正也。"
      },
      {
        "index": 189,
        "text": "己丑，公薨于路寢。路寢，正也。男子不絕婦人之手，以齊終也。"
      },
      {
        "index": 190,
        "text": "冬，楚人、鄭人侵宋。"
      },
      {
        "index": 191,
        "text": "晉侯使士魴來乞師。"
      },
      {
        "index": 192,
        "text": "十有二月，仲孫蔑會晉侯、宋公、衛侯、邾子、齊崔杼，同盟于虛朾。"
      },
      {
        "index": 193,
        "text": "丁未，葬我君成公。"
      }
    ]
  }
}
