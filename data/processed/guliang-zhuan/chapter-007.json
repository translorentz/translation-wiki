{
  "chapterNumber": 7,
  "title": "宣公 (Duke Xuan, 608–591 BCE)",
  "sourceContent": {
    "paragraphs": [
      {
        "index": 0,
        "text": "【宣公元年】"
      },
      {
        "index": 1,
        "text": "元年春，王正月，公即位。繼故而言即位，與聞乎故也。"
      },
      {
        "index": 2,
        "text": "公子遂如齊逆女。三月，遂以夫人婦姜至自齊。其不言氏，喪未畢，故略之也。其曰婦，緣姑言之之辭也。遂之挈，由上致之也。"
      },
      {
        "index": 3,
        "text": "夏，季孫行父如齊。"
      },
      {
        "index": 4,
        "text": "晉放其大夫胥甲父于衛。放，猶屏也。稱國以放，放無罪也。"
      },
      {
        "index": 5,
        "text": "公會齊侯于平州。公子遂如齊。六月，齊人取濟西田。內不言取，言取，授之也。以是為賂齊也。"
      },
      {
        "index": 6,
        "text": "秋，邾子來朝。"
      },
      {
        "index": 7,
        "text": "楚子、鄭人侵陳，遂侵宋。遂，繼事也。"
      },
      {
        "index": 8,
        "text": "晉趙盾帥師救陳。善救陳也。"
      },
      {
        "index": 9,
        "text": "宋公、陳侯、衛侯、曹伯會晉師于棐林，伐鄭。列數諸侯而會晉趙盾，大趙盾之事也。其曰師，何也？以其大之也。于棐林地，而後伐鄭，疑辭也。此其地何？則著其美也。"
      },
      {
        "index": 10,
        "text": "冬，晉趙穿帥師侵崇。"
      },
      {
        "index": 11,
        "text": "晉人、宋人伐鄭。伐鄭，所以救宋也。"
      },
      {
        "index": 12,
        "text": "【宣公二年】"
      },
      {
        "index": 13,
        "text": "二年春，王二月，壬子，宋華元帥師，及鄭公子歸生帥師，戰于大棘。宋師敗績，獲宋華元。獲者，不與之辭也。言盡其眾，以救其將也。以三軍敵華元，華元雖獲，不病矣。"
      },
      {
        "index": 14,
        "text": "秦師伐晉。"
      },
      {
        "index": 15,
        "text": "夏，晉人、宋人、衛人、陳人侵鄭。"
      },
      {
        "index": 16,
        "text": "秋，九月乙丑，晉趙盾弒其君夷皋。穿弒也，盾不弒，而曰盾弒，何也？以罪盾也。其以罪盾，何也？曰：靈公朝諸大夫而暴彈之，觀其辟丸也。趙盾入諫，不聽。出亡，至於郊，趙穿弒公，而後反趙盾。史狐書賊曰：「趙盾弒公。」盾曰：「天乎！天乎！予無罪。孰為盾而忍弒其君者乎？」史狐曰：「子為正卿，入諫不聽。出亡不遠，君弒，反不討賊，則志同。志同則書重，非子而誰？故書之曰『晉趙盾弒其君夷皋』者，過在下也。」曰：於盾也，見忠臣之至；於許世子止，見孝子之至。"
      },
      {
        "index": 17,
        "text": "冬，十月乙亥，天王崩。"
      },
      {
        "index": 18,
        "text": "【宣公三年】"
      },
      {
        "index": 19,
        "text": "三年春，王正月，郊牛之口傷。之口，緩辭也，傷自牛作也。"
      },
      {
        "index": 20,
        "text": "改卜牛，牛死，乃不郊。事之變也。乃者，亡乎人之辭也。"
      },
      {
        "index": 21,
        "text": "猶三望。"
      },
      {
        "index": 22,
        "text": "葬匡王。"
      },
      {
        "index": 23,
        "text": "楚子伐陸渾戎。"
      },
      {
        "index": 24,
        "text": "夏，楚人侵鄭。"
      },
      {
        "index": 25,
        "text": "秋，赤狄侵齊。"
      },
      {
        "index": 26,
        "text": "宋師圍曹。"
      },
      {
        "index": 27,
        "text": "冬，十月丙戌，鄭伯蘭卒。"
      },
      {
        "index": 28,
        "text": "葬鄭穆公。"
      },
      {
        "index": 29,
        "text": "【宣公四年】"
      },
      {
        "index": 30,
        "text": "四年春，王正月，公及齊侯平莒及郯，莒人不肯。及者，內為志焉爾。平者，成也。不肯者，可以肯也。"
      },
      {
        "index": 31,
        "text": "公伐莒取向。伐猶可，取向甚矣，莒人辭不受治也。伐莒，義兵也；取向，非也，乘義而為利也。"
      },
      {
        "index": 32,
        "text": "秦伯稻卒。"
      },
      {
        "index": 33,
        "text": "夏，六月乙酉，鄭公子歸生弒其君夷。"
      },
      {
        "index": 34,
        "text": "赤狄侵齊。"
      },
      {
        "index": 35,
        "text": "秋，公如齊，公至自齊。"
      },
      {
        "index": 36,
        "text": "冬，楚子伐鄭。"
      },
      {
        "index": 37,
        "text": "【宣公五年】"
      },
      {
        "index": 38,
        "text": "五年春，公如齊。"
      },
      {
        "index": 39,
        "text": "夏，公至自齊。"
      },
      {
        "index": 40,
        "text": "秋，九月，齊高固來逆子叔姬。諸侯之嫁子於大夫，主大夫以與之。來者，接內也；不正其接內，故不與夫婦之稱也。"
      },
      {
        "index": 41,
        "text": "叔孫得臣卒。"
      },
      {
        "index": 42,
        "text": "冬，齊高固及子叔姬來。及者，及吾子叔姬也。為使來者，不使得歸之意也。"
      },
      {
        "index": 43,
        "text": "楚人伐鄭。"
      },
      {
        "index": 44,
        "text": "【宣公六年】"
      },
      {
        "index": 45,
        "text": "六年春，晉趙盾、衛孫免侵陳。此帥師也，其不言帥師，何也？不正其敗前事，故不與帥師也。"
      },
      {
        "index": 46,
        "text": "夏，四月。"
      },
      {
        "index": 47,
        "text": "秋，八月，螽。"
      },
      {
        "index": 48,
        "text": "冬，十月。"
      },
      {
        "index": 49,
        "text": "【宣公七年】"
      },
      {
        "index": 50,
        "text": "七年春，衛侯使孫良夫來盟。來盟，前定也。不言及者，以國與之。不言其人，亦以國與之。不日，前定之盟不日。"
      },
      {
        "index": 51,
        "text": "夏，公會齊侯伐萊。"
      },
      {
        "index": 52,
        "text": "秋，公至自伐萊。"
      },
      {
        "index": 53,
        "text": "大旱。"
      },
      {
        "index": 54,
        "text": "冬，公會晉侯、宋公、衛侯、鄭伯、曹伯于黑壤。"
      },
      {
        "index": 55,
        "text": "【宣公八年】"
      },
      {
        "index": 56,
        "text": "八年春，公至自會。"
      },
      {
        "index": 57,
        "text": "夏，六月，公子遂如齊，至黃乃復。乃者，亡乎人之辭也。復者，事畢也，不專公命也。"
      },
      {
        "index": 58,
        "text": "辛巳，有事于太廟。"
      },
      {
        "index": 59,
        "text": "仲遂卒于垂。為若反命而後卒也。此公子也，其曰仲，何也？疏之也。何為疏之也？是不卒者也。不疏，則無用見其不卒也，則其卒之，何也？以譏乎宣也。其譏乎宣，何也？聞大夫之喪，則去樂卒事。"
      },
      {
        "index": 60,
        "text": "壬午，猶繹。猶者，可以已之辭也。繹者，祭之旦日之享賓也。"
      },
      {
        "index": 61,
        "text": "萬入去龠。以其為之變，譏之也。"
      },
      {
        "index": 62,
        "text": "戊子，夫人熊氏薨。"
      },
      {
        "index": 63,
        "text": "晉師、白狄伐秦。"
      },
      {
        "index": 64,
        "text": "楚人滅舒鄝。"
      },
      {
        "index": 65,
        "text": "秋，七月甲子，日有食之，既。"
      },
      {
        "index": 66,
        "text": "冬，十月己丑，葬我小君頃熊。雨不克葬。葬既有日，不為雨止，禮也。雨不克葬，喪不以制也。"
      },
      {
        "index": 67,
        "text": "庚寅，日中而克葬。而，緩辭也，足乎日之辭也。"
      },
      {
        "index": 68,
        "text": "城平陽。"
      },
      {
        "index": 69,
        "text": "楚師伐陳。"
      },
      {
        "index": 70,
        "text": "【宣公九年】"
      },
      {
        "index": 71,
        "text": "九年春，王正月，公如齊。公至自齊。"
      },
      {
        "index": 72,
        "text": "夏，仲孫蔑如京師。"
      },
      {
        "index": 73,
        "text": "齊侯伐萊。"
      },
      {
        "index": 74,
        "text": "秋，取根牟。"
      },
      {
        "index": 75,
        "text": "八月，滕子卒。"
      },
      {
        "index": 76,
        "text": "九月，晉侯、宋公、衛侯、鄭伯、曹伯會于扈。"
      },
      {
        "index": 77,
        "text": "晉荀林父帥師伐陳。"
      },
      {
        "index": 78,
        "text": "辛酉，晉侯黑臀卒于扈。其地於外也，其日未逾竟也。"
      },
      {
        "index": 79,
        "text": "冬，十月癸酉，衛侯鄭卒。宋人圍滕。楚子伐鄭。晉郤缺帥師救鄭。"
      },
      {
        "index": 80,
        "text": "陳殺其大夫泄冶。稱國以殺其大夫，殺無罪也。泄冶之無罪如何？陳靈公通于夏徵舒之家，公孫寧、儀行父，亦通其家。或衣其衣，或衷其襦，以相戲於朝。泄冶聞之，入諫曰：「使國人聞之則猶可，使仁人聞之則不可。」君愧於泄冶，不能用其言而殺之。"
      },
      {
        "index": 81,
        "text": "【宣公十年】"
      },
      {
        "index": 82,
        "text": "十年春，公如齊。公至自齊。齊人歸我濟西田。公娶齊，齊由以為兄弟，反之，不言來。公如齊，受之也。"
      },
      {
        "index": 83,
        "text": "夏，四月丙辰，日有食之。"
      },
      {
        "index": 84,
        "text": "己巳，齊侯元卒。"
      },
      {
        "index": 85,
        "text": "齊崔氏出奔衛。氏者，舉族而出之之辭也。"
      },
      {
        "index": 86,
        "text": "公如齊。五月，公至自齊。"
      },
      {
        "index": 87,
        "text": "癸巳，陳夏徵舒弒其君平國。"
      },
      {
        "index": 88,
        "text": "六月，宋師伐滕。"
      },
      {
        "index": 89,
        "text": "公孫歸父如齊，葬齊惠公。"
      },
      {
        "index": 90,
        "text": "晉人、宋人、衛人、曹人伐鄭。"
      },
      {
        "index": 91,
        "text": "秋，天王使王季子來聘。其曰王季，王子也。其曰子，尊之也。聘，問也。"
      },
      {
        "index": 92,
        "text": "公孫歸父帥師伐邾，取繹。"
      },
      {
        "index": 93,
        "text": "大水。"
      },
      {
        "index": 94,
        "text": "季孫行父如齊。"
      },
      {
        "index": 95,
        "text": "冬，公孫歸父如齊。"
      },
      {
        "index": 96,
        "text": "齊侯使國佐來聘。"
      },
      {
        "index": 97,
        "text": "饑。"
      },
      {
        "index": 98,
        "text": "楚子伐鄭。"
      },
      {
        "index": 99,
        "text": "【宣公十一年】"
      },
      {
        "index": 100,
        "text": "十有一年春，王正月。"
      },
      {
        "index": 101,
        "text": "夏，楚子、陳侯、鄭伯盟于夷陵。"
      },
      {
        "index": 102,
        "text": "公孫歸父會齊人伐莒。"
      },
      {
        "index": 103,
        "text": "秋，晉侯會狄于櫕函。不言及，外狄。"
      },
      {
        "index": 104,
        "text": "冬，十月，楚人殺陳夏徵舒。此入而殺也，其不言入，何也？外徵舒於陳也。其外徵舒於陳，何也？明楚之討有罪也。"
      },
      {
        "index": 105,
        "text": "丁亥，楚子入陳。入者，內弗受也。日入，惡入者也。何用弗受也？不使夷狄為中國也。"
      },
      {
        "index": 106,
        "text": "納公孫寧、儀行父于陳。納者，內弗受也。輔人之不能民而討，猶可；入人之國，制人之上下，使不得其君臣之道，不可。"
      },
      {
        "index": 107,
        "text": "【宣公十二年】"
      },
      {
        "index": 108,
        "text": "十有二年春，葬陳靈公。"
      },
      {
        "index": 109,
        "text": "楚子圍鄭。"
      },
      {
        "index": 110,
        "text": "夏，六月乙卯，晉荀林父帥師，及楚子戰于邲。晉師敗績。"
      },
      {
        "index": 111,
        "text": "績，功也；功，事也。日，其事敗也。"
      },
      {
        "index": 112,
        "text": "秋，七月。"
      },
      {
        "index": 113,
        "text": "冬，十有二月，戊寅，楚子滅蕭。"
      },
      {
        "index": 114,
        "text": "晉人、宋人、衛人、曹人同盟于清丘。"
      },
      {
        "index": 115,
        "text": "宋師伐陳。"
      },
      {
        "index": 116,
        "text": "（經十二·八）衛人救陳。"
      },
      {
        "index": 117,
        "text": "【宣公十三年】"
      },
      {
        "index": 118,
        "text": "十有三年春，齊師伐莒。"
      },
      {
        "index": 119,
        "text": "夏，楚子伐宋。"
      },
      {
        "index": 120,
        "text": "秋，螽。"
      },
      {
        "index": 121,
        "text": "冬，晉殺其大夫先穀。"
      },
      {
        "index": 122,
        "text": "【宣公十四年】"
      },
      {
        "index": 123,
        "text": "十有四年春，衛殺其大夫孔達。"
      },
      {
        "index": 124,
        "text": "夏，五月壬申，曹伯壽卒。"
      },
      {
        "index": 125,
        "text": "晉侯伐鄭。"
      },
      {
        "index": 126,
        "text": "秋，九月，楚子圍宋。"
      },
      {
        "index": 127,
        "text": "葬曹文公。"
      },
      {
        "index": 128,
        "text": "冬，公孫歸父會齊侯于穀。"
      },
      {
        "index": 129,
        "text": "【宣公十五年】"
      },
      {
        "index": 130,
        "text": "十有五年春，公孫歸父會楚子于宋。"
      },
      {
        "index": 131,
        "text": "夏，五月，宋人及楚人平。平者，成也，善其量力而反義也。人者，眾辭也。平稱眾，上下欲之也。外平不道，以吾人之存焉道之也。"
      },
      {
        "index": 132,
        "text": "六月，癸卯，晉師滅赤狄潞氏，以潞子嬰兒歸。滅國有三術：中國謹日，卑國月，夷狄不日。其日潞子嬰兒，賢也。"
      },
      {
        "index": 133,
        "text": "秦人伐晉。"
      },
      {
        "index": 134,
        "text": "王札子殺召伯、毛伯。王札子者，當上之辭也。殺召伯、毛伯，不言其，何也？兩下相殺也。兩下相殺，不志乎《春秋》，此其志，何也？矯王命以殺之，非忿怒相殺也，故曰：以王命殺也。以王命殺，則何志焉？為天下主者，天也；繼天者，君也；君之所存者，命也。為人臣而侵其君之命而用之，是不臣也；為人君而失其命，是不君也。君不君，臣不臣，此天下所以傾也。"
      },
      {
        "index": 135,
        "text": "秋，螽。"
      },
      {
        "index": 136,
        "text": "仲孫蔑會齊高固于無婁。"
      },
      {
        "index": 137,
        "text": "初稅畝。初者，始也。古者什一，藉而不稅。初稅畝，非正也。古者三百步為里，名曰井田。井田者，九百畝，公田居一。私田稼不善，則非吏；公田稼不善，則非民。初稅畝者，非公之去公田，而履畝十取一也，以公之與民為已悉矣！古者公田為居，井灶蔥韭盡取焉。"
      },
      {
        "index": 138,
        "text": "冬，蝝生。蝝，非災也。其曰蝝，非稅畝之災也。"
      },
      {
        "index": 139,
        "text": "饑。"
      },
      {
        "index": 140,
        "text": "【宣公十六年】"
      },
      {
        "index": 141,
        "text": "十有六年春，王正月，晉人滅赤狄甲氏，及留吁。"
      },
      {
        "index": 142,
        "text": "夏，成周宣榭災。周災，不志也；其曰宣榭，何也？以樂器之所藏目之也。"
      },
      {
        "index": 143,
        "text": "秋，郯伯姬來歸。"
      },
      {
        "index": 144,
        "text": "冬，大有年。五穀大熟，為大有年。"
      },
      {
        "index": 145,
        "text": "【宣公十七年】"
      },
      {
        "index": 146,
        "text": "十有七年春，王正月庚子，許男錫我卒。"
      },
      {
        "index": 147,
        "text": "丁未，蔡侯申卒。"
      },
      {
        "index": 148,
        "text": "夏，葬許昭公。"
      },
      {
        "index": 149,
        "text": "葬蔡文公。"
      },
      {
        "index": 150,
        "text": "六月癸卯，日有食之。"
      },
      {
        "index": 151,
        "text": "己未，公會晉侯、衛侯、曹伯、邾子，同盟于斷道。同者，有同也，同外楚也。"
      },
      {
        "index": 152,
        "text": "秋，公至自會。"
      },
      {
        "index": 153,
        "text": "冬，十有一月壬午，公弟叔肹卒。其曰公弟叔肹，賢之也。其賢之，何也？宣弒而非之也。非之，則胡為不去也？曰：兄弟也，何去而之？與之財，則曰：「我足矣！」織屨而食，終身不食宣公之食。君子以是為通恩也，以取貴乎《春秋》。"
      },
      {
        "index": 154,
        "text": "【宣公十八年】"
      },
      {
        "index": 155,
        "text": "十有八年春，晉侯、衛世子臧伐齊。"
      },
      {
        "index": 156,
        "text": "公伐杞。"
      },
      {
        "index": 157,
        "text": "夏，四月。"
      },
      {
        "index": 158,
        "text": "秋，七月，邾人戕繒子于繒。戕，猶殘也，棁殺也。"
      },
      {
        "index": 159,
        "text": "甲戌，楚子呂卒。夷狄不卒；卒，少進也。卒而不日；日，少進也。日而不言正；不正，簡之也。"
      },
      {
        "index": 160,
        "text": "公孫歸父如晉。"
      },
      {
        "index": 161,
        "text": "冬，十月壬戌，公薨于路寢。正寢也。"
      },
      {
        "index": 162,
        "text": "歸父還自晉。還者，事未畢也。自晉，事畢也。與人之子，守其父之殯。捐殯而奔其父之使者，是以奔父也。"
      },
      {
        "index": 163,
        "text": "至檉，遂奔齊。遂，繼事也。"
      }
    ]
  }
}
