{
  "chapterNumber": 3,
  "title": "卷三",
  "sourceContent": {
    "paragraphs": [
      {
        "index": 1,
        "text": "周穆王"
      },
      {
        "index": 2,
        "text": "穆王即位三十二年，巡行天下。馭黃金碧玉之車，傍氣乘風，起朝陽之岳，自明及晦，窮寓縣之表。有書史十人，記其所行之地。又副以瑤華之輪十乘，隨王之後，以載其書也。王馭八龍之駿：一名絕地，足不踐土；二名翻羽，行越飛禽；三名奔霄，夜行萬里；四名越影，逐日而行；五名逾輝，毛色炳耀；六名超光，一形十影；七名騰霧，乘雲而奔；八名挾翼，身有肉翅。遍而駕焉，按轡徐行，以匝天地之域。王神智遠謀，使迹轂遍於四海，故絕異之物，不期而自服焉。"
      },
      {
        "index": 3,
        "text": "錄曰：夫因氣含生，罕不以形相別。至於比德方事，龍馬則同類焉。是以蔡曇覌其智，忌衛相其才。抑亦昭發於圖緯，而刊載於寶牒。章皇王之符瑞，葉河洛之禎祥。故以丹青列其形，銅玉傳其象。至如騄耳、驊騮、赤驥、白驎之絕，渠黃、山子、逾輪之異，不可得而比也。故能遙碣石而轢倒晷，排閶闔而軼姑徐。非夫归風彌應之迹，超虛送日之步，安能若是哉！望絳宮而驤首，指瓊台而一息，繄可得而齊影矣。至於《詩》、《書》所記，名色实多，騂駱麗乎坰野，皎質耀乎空谷。或表形騧紫，被乎青玄，难可尽言矣。其有龍文、騕裊之倫，取其電逝而飈逸，驎、騮、駃騠之儔，亦騰驤以稱駿。莫不待盛明而皆出，历代之神寶矣。次有薄梢、嚙膝、魚文、驪駒之類，或擅名於漢古，或珍生於冀北，備飾於涓正，填列於帝皂，進則充服於上襄，而驂驪於瑤輅，退則羈棄於下圉，思馭於帝閑，俟吳班、秦公之見識，仰天門而彌遠，窺雲路而可难哉！使乎韓哀、孫陽之復執靶，豈傷吻弊策，伏匿而不進焉。非神徹幽遐，体照冥遠，驅駕群龍，窮覌天域，詳搜迥古，靡得儔焉。"
      },
      {
        "index": 4,
        "text": "三十六年，王東巡大騎之谷。指春宵宮，集諸方士仙術之要，而螭、鵠、龍、蛇之類，奇種憑空而出。時已將夜，王設長生之燈以自照，一名恒輝。又列璠膏之燭，遍於宮內，又有鳳腦之燈。又有冰荷者，出冰壑之中，取此花以覆炊七八尺，不欲使光明遠也。西王母乘翠鳳之輦而來，前導以文虎、文豹，後列雕麟、紫麏。曳丹玉之履，敷碧蒲之席，黃莞之薦，共玉帳高会。薦清澄琬琰之膏以為酒。又進洞淵紅花，嵰州甜雪，昆流素蓮，陰岐黑棗，萬歲冰桃，千常碧藕，青花白橘。素蓮者，一房百子，凌冬而茂。黑棗者，其樹百尋，實長二尺，核細而柔，百年一熟。"
      },
      {
        "index": 5,
        "text": "扶桑東五萬里，有磅磄山。上有桃樹百圍，其花青黑，萬岁一实。郁水在磅磄山東，其水小流，在大陂之下，所謂「沉流」，亦名「重泉」。生碧藕，長千常，七尺為常也。條陽山出神蓬，如蒿，長十丈。周初，國人獻之，周以為宮柱，所謂「蒿宮」也。中有白橘，花色翠而实白，大如瓜，香聞数里。奏环天之和樂，列以重霄之寶器。器則有岑華鏤管，䀟澤雕鐘，員山靜瑟，浮瀛羽磬，抚節按歌，萬靈皆聚。环天者，鈞天也。和，廣也。岑華，山名也，在西海上，有象竹，截為管吹之，為群鳳之鳴。䀟澤出精銅，可為鐘鐸。員山，其形員朼。有大林，雖疾風震地，而林木不動，以其木為琴瑟，故曰「靜瑟」。"
      },
      {
        "index": 6,
        "text": "浮瀛，即瀛洲也。上有青石，可為磬，磬者長一丈，輕若鴻毛，因輕而鳴。西王母與穆王欢歌既畢，乃命駕升雲而去。"
      },
      {
        "index": 7,
        "text": "魯僖公"
      },
      {
        "index": 8,
        "text": "僖公十四年，晉文公焚林以求介之推。有白鴉繞煙而噪，或集之推之側，火不能焚。晉人嘉之，起一高台，名曰思煙台。種仁壽木，木似柏而枝長柔軟，其花堪食，故《呂氏春秋》云：「木之美者，有仁壽之華焉。」即此是也。國云戒所焚之山数百里居人不得設網羅，呼曰「仁烏」。俗亦謂烏白臆者為慈烏，則其類也。"
      },
      {
        "index": 9,
        "text": "錄曰：楚令尹子革有言曰：「昔穆王欲肆心周行，使天下皆有車轍馬迹。」考以《竹書》蠹簡，求諸石室，不絕金繩。《山經》、《尔雅》，及乎《大傳》，雖世历悠遠，而記說葉同。名山大川，肆登之極，殊鄉異俗，莫不臆拜稽顙。東升巨人之台，西宴王母之堂，南渡黿鼉之梁，北經積羽之地。觴瑤池而賦詩，期井泊而遊博。勒石軒轅之丘，絕迹玄圃之上。自開闢以來，載籍所記，未有若斯神異者也。"
      },
      {
        "index": 10,
        "text": "周靈王"
      },
      {
        "index": 11,
        "text": "周靈王立二十一年，孔子生於魯襄公之世。夜有二蒼龍自天而下，來附徵在之房，因夢而生夫子。有二神女，擎香露於空中而來，以沐浴徵在。天帝下奏鈞天之樂，列以顏氏之房。空中有声，言天感生聖子，故降以和樂笙鏞之音，異於俗世也。又有五老列於徵在之庭，則五星之精也。夫子未生時，有麟吐玉書於闕里人家，文云：「水精之子，繫衰周而素王。」故二龍繞室，五星降庭。徵在賢明，知為神異。乃以綉紱繫麟角，信宿而麟去。相者云：「夫子繫殷湯，水德而素王。」至敬王之末，魯定公二十四年，魯人鋤商田於大澤，得麟，以示夫子。繫角之紱，尚犹在焉。夫子知命之將終，乃抱麟解紱，涕泗滂沱。且麟出之時，及解紱之岁，垂百年矣。"
      },
      {
        "index": 12,
        "text": "錄曰：詳覌前史，历覽先誥。《援神》、《鉤命》之說，六經緯候之志，研其大較，與今所記相符；語乎幽秘，彌深影響。故述作書者，莫不憲章古策，盖以至聖之德列廣也。是以尊德崇道，必欲尽其真極。昆華不足以匹其高，淪溟未得以方其廣。含生有識，仰之如日月焉。夫子生鐘周季，王政浸缺，愍大道之將崩，惜文雅之垂墜。乃搜舊章而定五禮，採遺音而正六樂，故以棟宇生民，舟航萬代者也。所謂崇德廣業，其謂是乎！孟子云：「千年一聖，謂之連步。」自絕筆以來，載历年祀，难可稱算。故通人之言，有聖將及，後來諸疑，更發明其章也。"
      },
      {
        "index": 13,
        "text": "二十三年，起「昆昭」之台，亦名「宣昭」。聚天下異木神工，得崿谷陰生之樹。其樹千尋，文理盤錯，以此一樹，而台用足焉。大幹為桁棟，小枝為栭桷。其木有龍蛇百獸之形。又篩水精以為泥。台高百丈，升之以望雲色。時有萇弘，能招致神異。王乃登台，望雲氣蓊鬱。忽見二人乘雲而至，鬚髮皆黃，非謠俗之類也。乘遊龍飛鳳之輦，駕以青螭。其衣皆縫緝毛羽也。王即迎之上席。時天下大旱，地裂木燃。一人先唱：「能為雪霜。」引氣一噴，則雲起雪飛，坐者皆凜然，宮中池井，堅冰可瑑。又設狐腋素裘、紫羆文褥，羆褥是西域所獻也，施於台上，坐者皆溫。又有一人唱：「能使即席為炎。」乃以指彈席上，而暄風入室，裘褥皆棄於台下。時有容成子諫曰：「大王以天下為家，而染異術，使変夏改寒，以誣百姓。文、武、周公之所不取也。」王乃疏萇弘，而求正諫之士。時異方貢玉人、石鏡，此石色白如月，照面如雪，謂之「月鏡」。有玉人，機戾自能轉動，萇弘言於王曰：「聖德所招也。」故周人以萇弘幸媚而殺之，流血成石，或言成碧，不見其屍矣。"
      },
      {
        "index": 14,
        "text": "有韓房者，自渠胥國來。獻玉駱駝高五尺，虎魄鳳凰高六尺，火齊鏡廣三尺，暗中視物如昼，向鏡語，則鏡中影應声而答。韓房身長一丈，垂髮至膝，以丹砂畫左右手如日月盈缺之勢，可照百餘步。周人見之，如神明矣。靈王末年，亦不知所在。"
      },
      {
        "index": 15,
        "text": "錄曰：夫誘於可欲，而正德虧矣；惑於聞見，志用迁矣：周靈之謂乎！尔乃受制於奢，玩神於乱，波蕩正教，為之媮薄，淫湎因斯而滋焉。何則？溺此仙道，棄彼儒教，覌乎異俗，萬代之神絕者也。极其化流遐俗，風被边隅，非正朔之所被服，四氣之所含养，而使鬼物隨方而競至，奇精自遠而來臻，窮天區而尽地域，反五常而移四序，惚恍形象之間，希夷明昧之際，难可言也。窮幽極智，偉哉偉哉！凡事君尽禮，忠為令德。有違則規諫以竭言，弗從則奉身以求退。故能剖身碎首，莫顧其生，排戶觸輪，知死不去。如手足衛頭目，舟楫濟巨川，君臣之義，斯為至矣。而弘違「有犯无隱」之誡，行求媚以取容，身卒見於夷戮，可為哀也。容成、萇弘不並語矣。"
      },
      {
        "index": 16,
        "text": "師曠者，或出於晉靈之世，以主樂官，妙辨音律，撰兵書萬篇。時人莫知其原裔，出沒难詳也。晉平公之時，以陰陽之學顯於當世。熏目為瞽人，以絕塞眾慮，專心於星算音律之中。考鐘呂以定四時，无毫釐之異。《春秋》不記師曠出何帝之時。曠知命欲終，乃述《寶符》百卷。晉戰國時，其書滅絕矣。"
      },
      {
        "index": 17,
        "text": "老聃在周之末，居反景日室之山，與世人絕迹。惟有黃髮老叟五人，或乘鴻鶴，或衣羽毛，耳出於頂，瞳子皆方，面色玉潔，手握青筠之杖，與聃共談天地之数。及聃退迹為柱下史，求天下服道之術，四海名士，莫不爭至。五老，即五方之精也。"
      },
      {
        "index": 18,
        "text": "浮提之國，獻神通善書二人，乍老乍少，隱形則出影，聞声則藏形。出肘間金壺四寸，上有五龍之檢，封以青泥。壺中有黑汁，如淳漆，灑地及石，皆成篆隸科斗之字。記造化人倫之始，佐老子撰《道德經》，垂十萬言。寫以玉牒，編以金繩，貯以玉函。昼夜精勤，形勞神倦。及金壺汁尽，二人刳心瀝血，以代墨焉。遞鑽腦骨取髓，代為膏燭。及髓血皆竭，探怀中玉管，中有丹藥之屑，以塗其身，骨乃如故。老子曰：「更除其繁紊，存五千言。」及至經成工畢，二人亦不知所往。"
      },
      {
        "index": 19,
        "text": "錄曰：莊周云：「德配天地，犹假至言。」覌乎老氏，崇謙柔以為要，挹虛寂以归真，知大樸之既漓，發玄文以示世。孰能辨其虛无，究斯深寂？是以仲尼責其德，葉以神靈，極譬二人，以為龍矣。師曠設数千間，卒其春秋之末。《抱樸子》謂為「知音之聖」也。雖容成之妙，大撓之推历，夔、襄之理樂，延州之聽，故未之能過也。"
      },
      {
        "index": 20,
        "text": "師涓出於衛靈公之世，能寫列代之樂，善造新曲以代古声，故有四時之樂。春有離鴻去雁應蘋之歌，夏有明晨焦泉朱華流金之調，秋有商風白雲落葉吹蓬之曲，冬有凝河流陰沉雲之操。以此四時之声，奏於靈公。靈公情湎心惑，忘於政事。蘧伯玉趋階而諫曰：「此雖以發揚氣律，終為沉湎淫曼之音，无合於《風》《雅》，非下臣宜薦於君也。」靈公乃去其声而親政務，故衛人美其化焉。師涓悔其乖於《雅》《頌》，失為臣之道，乃退而隱迹。蘧伯玉焚其樂器於九達之衢，恐後世傳造焉。"
      },
      {
        "index": 21,
        "text": "錄曰：夫体國以質直為先，導政以謙約為本。故三風十諐，《商書》以之昭誓；无荒无怠，《唐風》貴其遵儉。靈公違詩人之明諷，惟奢縱惑心，雖追悔於初失，能革情於後諫，日月之蝕，无損明焉。伯玉志存規主，秉亮為心。師涓識進退之道，覌過知仁。一君二臣，斯可稱美。"
      },
      {
        "index": 22,
        "text": "宋景公之世，有善星文者，許以上大夫之位，處於層楼延閣之上，以望氣象。設以珍食，施以寶衣。其食則有渠滄之鳧，煎以桂髓；叢庭之鷃，蒸以蜜沫；淇漳之鱧，脯以青茄；九江珠穟，爨以蘭蘇；華清夏潔，灑以纖縞。華清，井水之澄華也。饔人視時而叩鐘，伺食以擊磬，言每食而輒擊鐘磬也。懸四時之衣，春夏以金玉為飾，秋冬以翡翠為溫。燒異香於台上。忽有野人，被草負笈，扣門而進，曰：「聞國君愛陰陽之術，好象緯之秘，請見。」景公乃延之崇堂。語則及未來之兆，次及已往之事，萬不失一。夜則覌星望氣，昼則執算披圖。不服寶衣，不甘奇食。景公謝曰：「今宋國喪乱，微君何以輔之？」曰：「德之不均，乱將及矣。修德以來人，則天應之祥，人美其化。」景公曰：「善。」遂賜姓曰子氏，名之曰韋，即子韋也。"
      },
      {
        "index": 23,
        "text": "錄曰：宋子韋世司天部，妙覌星緯，抑亦梓慎、裨竈之儔。景公待之若神，禮以上列，服以絕世之衣，膳以殊方之味，雖謂大禽之旨，華蕤龍袞之服，及斯固陋矣。《春秋》因生以賜姓，亦緣事以顯名，號司星氏。至六國之末，著陰陽之書。"
      },
      {
        "index": 24,
        "text": "越謀滅吳，蓄天下奇寶、美人、異味進於吳。殺三牲以祈天地，殺龍蛇以祠川岳。矯以江南億萬戶民，輸吳為佣保。越又有美女二人，一名夷光，二名脩明，以貢於吳。吳處以椒華之房，貫細珠為簾幌，朝下以蔽景，夕卷以待月。二人當軒並坐，理鏡靚妝於珠幌之內。竊窺者莫不動心驚魄，謂之神人。吳王妖惑忘政。及越兵入國，乃抱二女以逃吳苑。越軍乱入，見二女在樹下，皆言神女，望而不敢侵。今吳城蛇門內有朽株，尚為祠神女之處。初，越王入吳國，有丹烏夾王而飛，故勾踐之霸也，起望烏台，言丹烏之異也。范蠡相越，日致千金。家童閑算術者萬人。收四海难得之貨，盈積於越都，以為器。銅鉄之類，積如山阜，或藏之井塹，謂之「寶井」。奇容麗色，溢於閨房，謂之「遊宮」。历古以來，未之有也。"
      },
      {
        "index": 25,
        "text": "錄曰：《易》尚謙益，《書》著明謨，人臣之体，以斯為上。《傳》曰：「知无不為，忠也。」范蠡陳工術之本，而勾踐乃霸，卒王百越，稱為富強，斯其力矣。故能佯狂以晦迹，浮海以避世，因三徙以別名，功遂身退，斯其義也。至如「寶井」、「遊宮」，雖奢不惑。夫興亡之道，匪推之曆数，亦由才力而致也。覌越之滅吳，屈柔之禮尽焉，薦非世之絕姬，收历代之神寶，斯皆迹殊而事同矣。博識君子，驗斯言焉。"
      }
    ]
  }
}