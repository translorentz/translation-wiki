{
  "chapterNumber": 2,
  "title": "卷二",
  "sourceContent": {
    "paragraphs": [
      {
        "index": 1,
        "text": "夏禹"
      },
      {
        "index": 2,
        "text": "堯命夏鯀治水，九載无績。鯀自沉於羽淵，化為玄魚，時揚須振鱗，橫修波之上，見者謂為「河精」。羽淵與河海通源也。海民於羽山之中，修立鯀庙，四時以致祭祀。常見玄魚與蛟龍跳躍而出，覌者驚而畏矣。至舜命禹疏川奠岳，濟巨海則黿鼉而為梁，逾翠岑則神龍而為馭，行遍日月之墟，惟不踐羽山之地，皆聖德之感也。鯀之靈化，其事互說，神変犹一，而色狀不同。玄魚黃能，四音相乱，傳寫流文，「鯀」字或「魚」边「玄」也。群疑眾說，並略記焉。"
      },
      {
        "index": 3,
        "text": "錄曰：書契之作，肇迹軒史，道樸風淳，文用尚質。降及唐、虞，爰迄三代，世祀遐絕，載历綿遠。列聖通儒，憂乎道缺。故使玉牒金繩之書，蟲章鳥篆之記，或秘諸岩薮，藏於屋壁；或逢喪乱，經籍事寢。前史舊章，或流散異域。故字体與俗訛移，其音旨隨方互改。历商、周之世，又經嬴、汉，簡帛焚裂，遺墳殘泯。詳其朽蠹之餘，採捃傳聞之說。是以「己亥」正於前疑，「三豕」析於後謬。子年所述，涉乎萬古，與聖葉同，擿文求理，斯言如或可據。《尚書》云：「堯殛鯀於羽山。」《春秋傳》曰：「其神化為黃能，以入羽淵。」是在山変為能，入水化為魚也。獸之依山，魚之附水，各因其性而変化焉。詳之正典，爰訪雜說，若真若似，並略錄焉。"
      },
      {
        "index": 4,
        "text": "禹鋳九鼎，五者以應陽法，四者以象陰数。使工師以雌金為陰鼎，以雄金為陽鼎。鼎中常滿，以占氣象之休否。當夏桀之世，鼎水忽沸。及周將末，九鼎咸震：皆應滅亡之兆。後世聖人，因禹之迹，代代鋳鼎焉。禹尽力溝洫，導川夷岳。黃龍曳尾於前，玄龜負青泥於後。玄龜，河精之使者也。龜頷下有印，文皆古篆，字作九州山川之字。禹所穿鑿之處，皆以青泥封記其所，使玄龜印其上。今人聚土為界，此之遺像也。"
      },
      {
        "index": 5,
        "text": "禹鑿龍關之山，亦謂之龍門。至一空岩，深数十里，幽暗不可復行，禹乃負火而進。有獸狀如豕，銜夜明之珠，其光如燭。又有青犬，行吠於前。禹計可十里，迷於昼夜。既覺漸明，見向來豕犬変為人形，皆著玄衣。又見一神，蛇身人面。禹因与語，神即示禹八卦之圖，列於金版之上。又有八神侍側。禹曰：「華胥生聖子，是汝耶？」答曰：「華胥是九河神女，以生余也。」乃探玉簡授禹，長一尺二寸，以合十二時之数，使量度天地。禹即執持此簡，以平定水土。蛇身之神，即羲皇也。"
      },
      {
        "index": 6,
        "text": "錄曰：夫神迹难求，幽暗罔辨，希夷彷彿之間，聞見以之衒惑。若測諸冥理，先墳有所指明。是以彭生假見於貝丘，趙王示形於蒼犬，皆文備魯冊，驗表齊、汉。遠古曠代，事異神同。銜珠吐燭之怪，精靈一其均矣。若夫茫茫禹迹，杳漠神源，非末俗所能推辨矣。覌伏羲至於夏禹，岁历悠曠，載祀綿邈，故能與日月共輝，陰陽齊契。萬代百王，情異迹至，參機会道，視萬齡如旦暮，促累劫於寸陰。何嗟鬼神之可已，而疑羲、禹之相遇乎！"
      },
      {
        "index": 7,
        "text": "殷湯"
      },
      {
        "index": 8,
        "text": "商之始也，有神女簡狄，遊於桑野，見黑鳥遺卵於地，有五色文，作「八百」字，簡狄拾之，貯以玉筐，覆以朱紱。夜夢神母，謂之曰：「尔怀此卵，即生聖子，以継金德。」狄乃怀卵，一年而有娠，經十四月而生契。祚以八百，葉卵之文也。雖遭旱厄，後嗣興焉。"
      },
      {
        "index": 9,
        "text": "傅說賃為赭衣者，舂於深岩以自給。夢乘雲繞日而行，筮得「利建侯」之卦。岁餘，湯以玉帛聘為阿衡也。"
      },
      {
        "index": 10,
        "text": "紂之昏乱，欲討諸侯，使飛廉、惡來誅戮賢良，取其宝器，埋於瓊台之下。使飛廉等惑所近之国，侯服之內，使烽燧相續。紂登台以望火之所在，乃興師往伐其国，殺其君，囚其民，收其女樂，肆其淫虐。神人憤怨。時時有朱鳥銜火，如星之照耀，以乱烽燧之光。紂乃回惑，使諸国滅其烽燧。於是億兆夷民乃欢，萬国已靜。及武伐紂，樵夫牧竪探高鳥之巢，得玉玺，文曰：「水德將滅，木祚方盛。」文皆大篆，紀殷之世历已尽，而姬之聖德方隆。是以三分天下而其二归周。故蚩蚩之類，嗟殷亡之晚，望周來之遲也。"
      },
      {
        "index": 11,
        "text": "師延者，殷之樂人也。設樂以來，世遵此職。至師延，精述陰陽，曉明象緯，莫測其為人。世載遼絕，而或出或隱。在軒轅之世，為司樂之官。及殷時，總修三皇五帝之樂。拊一弦琴則地祇皆升，吹玉律則天神俱降。當軒轅之時，年已数百岁，聽眾国樂声，以審興亡之兆。至夏末，抱樂器以奔殷。而紂淫於声色，乃拘師延於陰宮，欲極刑戮。師延既被囚繫，奏清商、流徵、滌角之音。司獄者以聞於紂，紂犹嫌曰：「此乃淳古遠樂，非余可聽說也。」犹不釋。師延乃更奏迷魂淫魄之曲，以欢修夜之娛，乃得免炮烙之害。周武王興師，乃越濮流而逝，或云死於水府。故晉、衛之人，鎸石鋳金以像其形，立祀不絕矣。"
      },
      {
        "index": 12,
        "text": "錄曰：《三墳》、《五典》及諸緯候雜說，皆言簡狄吞燕卵而生契。《詩》云：「天命玄鳥，降而生商。」斯文正矣。此說怀感而生，眾言各異，故記其殊別也。傅說去其舂築，釋彼佣賃，應翹旌而來相，可謂知幾其神矣。同磻溪之归周，異殷相之負鼎，龍蛇遇命，道会則通。斯則往賢之明教，通人之至規。「樂天知命」，信之經言也。死且不朽，是謂名也。烏无声譽於後裔，揚風烈於萬祀。譬諸金玉，煙埃不能埋其堅貞；比之涇、濮，淄、渭，不能混其澄澈。師延當紂之虐，矯步求存，因權取濟，覌時徇主，全身獲免。所謂困而能通，卒以智免。故影被丹青，形刊金石，愛其和樂之功，貴其神迹之遠矣。至如越思計然之利，鎸金以旌其德，方斯蔑矣。"
      },
      {
        "index": 13,
        "text": "周"
      },
      {
        "index": 14,
        "text": "周武王東伐紂，夜濟河。時雲明如昼，八百之族，皆齊而歌。有大蜂狀如丹鳥，飛集王舟，因以鳥畫其旗。翌日而梟紂，名其船曰蜂舟。魯哀公二年，鄭人擊趙簡子，得其蜂旗，則其類也。武王使畫其像於幡旗，以為吉兆。今人幡信皆為鳥畫，則遺像也。"
      },
      {
        "index": 15,
        "text": "成王即政三年，有泥離之国來朝。其人称：自發其国，常從雲裡而行，聞雷霆之声在下；或入潛穴，又聞波涛之声在上。視日月以知方国所向，計寒暑以知年月。考国之正朔，則序历與中国相符。王接以外賓礼也。"
      },
      {
        "index": 16,
        "text": "四年。旃塗国献鳳雏，載以瑤華之車，飾以五色之玉，駕以赤象，至於京師。育於靈禽之苑，飲以瓊漿，飴以雲实，二物皆出上元仙。方鳳初至之時，毛色文彩未彪發；及成王封泰山、禪社首之後，文彩炳耀。中国飛走之類，不復喧鳴，咸服神禽之遠至也。及成王崩，衝飛而去。孔子相魯之時，有神鳳遊集。至哀公之末，不復來翔，故云：「鳳鳥不至。」可為悲矣！"
      },
      {
        "index": 17,
        "text": "五年。有因祇之国，去王都九萬里，献女工一人。体貌輕潔，被纖羅雜綉之衣，長袖修裾，風至則結其衿帶，恐飄颻不能自止也。其人善織，以五色絲內於口中，手引而結之，則成文錦。其国人來献，有雲昆錦，文似雲從山岳中出也；有列堞錦，文似雲霞覆城雉楼堞也；有雜珠錦，文似貫珠珮也；有篆文錦，文似大篆之文也；有列明錦，文似列燈燭也。幅皆廣三尺。其国丈夫勤於耕稼，一日鋤十頃之地。又貢嘉禾，一莖盈車。故時俗四言詩曰：「力勤十頃，能致嘉穎。」"
      },
      {
        "index": 18,
        "text": "六年。燃丘之国献比翼鳥，雌雄各一，以玉為樊。其国使者皆拳頭尖鼻，衣雲霞之布，如今朝霞也。經历百有餘国，方至京師。其中路山川不可記。越鉄峴，泛沸海，蛇洲、蜂岑。鉄峴峭礪，車輪剛金為輞，比至京師，輪皆銚銳幾尽。又沸海洶湧如煎，魚鱉皮骨堅強如石，可以為鎧。泛沸海之時，以銅薄舟底，蛟龍不能近也。又經蛇洲，則以豹皮為屋，於屋內推車。又經蜂岑，燃胡蘇之木，此木煙能殺百蟲。經途五十餘年，乃至洛邑。成王封泰山，禪社首。使發其国之並童稚，至京師，鬚皆白。及还至燃丘，容貌还復少壯。比翼鳥多力，狀如鵲，銜南海之丹泥，巢昆岑之玄木，遇聖則來集，以表周公輔聖之祥異也。"
      },
      {
        "index": 19,
        "text": "七年。南陲之南，有扶娄之国。其人善能機巧変化，易形改服，大則興雲起霧，小則入於纖毫之中。綴金玉毛羽為衣裳。能吐雲噴火，鼓腹則如雷霆之声。或化為犀、象、獅子、龍、蛇、犬、馬之狀。或変為虎、兕，口中生人，備百戏之樂，宛轉屈曲於指掌間。人形或長数分，或復数寸，神怪欻忽，衒麗於時。樂府皆傳此伎，至末代犹學焉，得粗亡精，代代不絕，故俗謂之婆候伎，則扶娄之音，訛替至今。"
      },
      {
        "index": 20,
        "text": "昭王即位二十年，王坐祇明之室，昼而假寐。忽夢白雲蓊蔚而起，有人衣服並皆毛羽，因名羽人。王夢中與語，問以上仙之術。羽人曰：「大王精智未開，欲求長生久視，不可得也。」王跪而請受絕欲之教。羽人乃以指畫王心，應手即裂。王乃驚寤，而血濕衿席，因患心疾，即卻膳撤樂。移於旬日，忽見所夢者復來，語王曰：「先欲易王之心。」乃出方寸綠囊，中有續脉明丸、補血精散，以手摩王之臆，俄而即愈。王即請此藥，貯以玉罐，緘以金繩。王以塗足，則飛天地萬里之外，如遊咫尺之內。有得服之，後天而死。"
      },
      {
        "index": 21,
        "text": "二十四年。涂脩国献青鳳、丹鵲各一雌一雄。孟夏之時，鳳、鵲皆脫易毛羽。聚鵲翅以為扇，緝鳳羽以飾車盖也。扇一名遊飄，二名條翮，三名虧光，四名仄影。時東甌献二女，一名延娟，二名延娛。使二人更搖此扇，侍於王側，輕風四散，泠然自凉。此二人辯口麗辞，巧善歌笑，步塵上无迹，行日中无影。及昭王淪於汉水，二女與王乘舟，夾擁王身，同溺於水。故江汉之人，到今思之，立祀於江湄。数十年間，人於江汉之上，犹見王與二女乘舟戏於水際。至暮春上巳之日，褉集祠間。或以時鮮甘味，採蘭杜包裹，以沉水中。或結五色紗囊盛食，或用金鉄之器，並沉水中，以驚蛟龍水蟲，使畏之不侵此食也。其水傍號曰招祇之祠。綴青鳳之毛為二裘，一名燠質，二名暄肌，服之可以卻寒。至厲王流於彘，彘人得而奇之，分裂此裘，遍於彘土。罪入大辟者，抽裘一毫以贖其死，則價值萬金。"
      },
      {
        "index": 22,
        "text": "錄曰：武王資聖智而剋伐，覌天命以行誅。不驅熊羆之師，不勞三戰之旅，一戎衣而定王業，憑神力而協符瑞。至於成王，制礼崇樂，姬德方盛，營洛邑而居九鼎，寢刑庙而萬国來賓。雖大禹之隆夏績，帝乙之興殷道，未足方焉。故能継後稷之先基，紹公刘之盛德，文、武之迹不墜，故《大雅》称為「令德」。播声教於八荒之外，流仁惠於九圍之表。神智之所綏化，遐迩之所來服，靡不越岳航海，交贐於遼險之路。瑰宝殊怪之物，充於王庭；靈禽神獸之類，遊集林蘌。詭麗殊用之物，鎸斫異於人功。方冊未之或載，篆素或所不絕。及乎王人風舉之使，直指逾於日月之陲，穷昏明之際，覘風星以望路，憑雲波而遠逝。所謂道通幽微，德被冥昧者也。成、康以降，世禩陵衰。昭王不能弘遠業，垂声教，南遊荊楚，義乖巡狩，溺精靈於江汉，且極於幸由。水濱所以招問，《春秋》以為深貶。嗟二姬之殉死，三良之貞節。精誠一至，視殞若生。格之正道，不如強諫。楚人憐之，失其死矣。"
      }
    ]
  }
}