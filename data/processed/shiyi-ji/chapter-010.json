{
  "chapterNumber": 10,
  "title": "卷十",
  "sourceContent": {
    "paragraphs": [
      {
        "index": 1,
        "text": "崑崙山"
      },
      {
        "index": 2,
        "text": "崑崙山有昆陵之地，其髙出日月之上。山有九層，毎層相去萬里。有雲色，從下望之，如城闕之象。四面有風，群仙常駕龍乘鶴，遊戏其間。四面風者，言東南西北一時倶起也。又有袪塵之風，若衣服塵汚者，風至吹之，衣則凈如浣濯。甘露濛濛似霧，著草木則滴瀝如珠。亦有朱露，望之色如丹，著木石赭然，如朱雪灑焉。以瑤器承之，如𥹋。崑崙山者，西方曰須弥山，對七星之下，出碧海之中。上有九層，第六層有五色玉樹，蔭翳五百里，夜至水上，其光如燭。第三層有禾穟，一株滿車。有瓜如桂，有奈冬生如碧色，以玉井水洗食之，骨輕柔能騰虚也。第五層有神龜，長一尺九寸，有四翼，萬岁則升木而居，亦能言。第九層山形漸小狹，下有芝田蕙圃，皆数百頃，群仙種耨焉。傍有瑤臺十二，各廣千歩，皆五色玉爲臺基。最下層有流精霄闕，直上四十丈。東有風雲雨師闕。南有丹密雲，望之如丹色，丹雲四垂周密。西有螭潭，多龍螭，皆白色，千岁一蛻其五脏。此潭左側有五色石，皆云是白螭腸化成此石。有琅玕璆琳之玉，煎可以爲脂。北有珍林別出，折枝相扣，音声和韻。九河分流。南有赤陂紅波，千劫一竭，千劫水乃更生也。"
      },
      {
        "index": 3,
        "text": "蓬萊山"
      },
      {
        "index": 4,
        "text": "蓬萊山亦名防丘，亦名雲來，髙二萬里，廣七萬里。水淺，有細石如金玉，得之不加陶冶，自然光淨，仙者服之。東有郁夷国，時有金霧。諸仙説此上常浮轉低昂，有如山上架楼，室常向明以開戸牖，及霧滅歇，戸皆向北。其西有含明之国，綴鳥毛以爲衣，承露而飲，終天登髙取水，亦以金、銀、倉环、水精、火藻爲階。有冰水、沸水，飲者千岁。有大螺名裸歩，負其殼露行，冷則復入其殼。生卵著石則軟，取之則堅。明王出世，則浮於海際焉。有葭，紅色，可編爲席，温柔如罽毳焉。有鳥名鴻鵝，色似鴻，形如禿鶖，腹内无腸，羽翮附骨而生，无皮肉也。雄雌相眄則生産。南有鳥，名鴛鴦，形似鴈，徘徊雲間，棲息髙岫，足不踐地，生於石穴中，萬岁一交則生雏，千岁銜毛學飛，以千萬爲群，推其毛長者髙翥萬里。聖君之世，來入国郊。有浮筠之簳，葉靑莖紫，子大如珠，有靑鵉集其上。下有沙礪，細如粉，柔風至，葉條翻起，拂細沙如雲霧。仙者來覌而戏焉，風吹竹葉，声如鐘磬之音。"
      },
      {
        "index": 5,
        "text": "方丈山"
      },
      {
        "index": 6,
        "text": "方丈之山，一名峦雉。東有龍塲，地方千里，玉瑤爲林，雲色皆紫。有龍，皮骨如山阜，散百頃，遇其蛻骨之時，如生龍。或云：「龍常鬥此處，膏血如水流。膏色黑者，著草木及諸物如淳漆也。膏色紫光，著地凝堅，可爲宝器。」燕昭王二年，海人乘霞舟，以雕壺盛数斗膏，以献昭王。王坐通雲之臺，亦曰通霞臺，以龍膏爲燈，光耀百里，煙色丹紫，国人望之，咸言瑞光，世人遙拜之。燈以火浣布爲纏。山西有照石，去石十里，視人物之影如鏡焉。碎石片片，皆能照人，而質方一丈，則重一兩。昭王舂此石爲泥，泥通霞之臺，與西王母常遊居此臺上。常有衆鵉鳳鼓舞，如琴瑟和鳴，神光照耀，如日月之出。臺左右種恒春之樹，葉如蓮花，芬芳如桂，花隨四時之色。昭王之末，仙人貢焉，列国咸賀。王曰：「寡人得恒春矣，何憂太淸不至。」恒春一名「沉生」，如今之沉香也。有草名濡葌，葉色如紺，莖色如漆，細軟可縈，海人織以爲席荐，捲之不盈一手，舒之則列坐方国之賓。莎蘿爲經。莎蘿草細大如髮，一莖百尋，柔軟香滑，群仙以爲龍、鵠之轡。有池方百里，水淺可渉，泥色若金而味辛，以泥爲器，可作舟矣。百煉可爲金，色靑，照鬼魅犹如石鏡，魑魅不能藏形矣。"
      },
      {
        "index": 7,
        "text": "瀛洲"
      },
      {
        "index": 8,
        "text": "瀛洲一名魂洲，亦曰环洲。東有淵洞，有魚長千丈，色斑，鼻端有角，時鼓舞群戏。遠望水間有五色雲，就視，乃此魚噴水爲雲，如慶雲之麗，无以加也。有樹名影木，日中視之如列星，萬岁一实，实如瓜，靑皮黑瓤，食之骨輕。上如華盖，群仙以避風雨。有金峦之覌，飾以衆环，直上干云。中有靑瑤几，覆以雲紈之素，刻碧玉爲倒龍之狀，懸火精爲日，刻黑玉爲烏，以水精爲月，靑瑤爲蟾兔。於地下爲機檄，以測昏明，不虧絃望。時時有香風泠然而至，張袖受之，則历年不歇。有獸名嗅石，其狀如麒麟，不食生卉，不飲濁水，嗅石則知有金玉，吹石則開，金沙宝璞，粲然而可用。有草名芸苗，狀如菖蒲，食葉則醉，餌根則醒。有鳥如鳳，身紺翼丹，名曰「藏珠」，毎鳴翔而吐珠累斛。仙人常以其珠飾仙裳，盖輕而耀於日月也。"
      },
      {
        "index": 9,
        "text": "員嶠山"
      },
      {
        "index": 10,
        "text": "員嶠山，一名環丘。上有方湖，周回千里。多大鵲，髙一丈，銜不周之粟。粟穗髙三丈，粒皎如玉。鵲銜粟飛於中國，故世俗間往往有之。其粟，食之歴月不飢。故呂氏春秋云：「粟之美者，有不周之粟焉。」東有雲石，廣五百里，駁駱如錦，扣之片片，則蓊然雲出。有木名「猗桑」，煎椹以爲蜜。有冰蠶長七寸，黑色，有角有麟，以霜雪覆之，然後作繭，長一尺，其色五彩，織爲文錦，入水不濡，以之投火，經宿不燎。唐堯之世，海人獻之，堯以爲黼黻。西有星池千里，池中有神龜，八足六眼，背負七星、日、月、八方之圖，腹有五岳、四瀆之象。時出石上，望之煌煌如列星矣。有草名「芸蓬」，色白如雪，一枝二丈，夜視有白光，可以爲杖。南有移池國，人長三尺，壽萬歳，以茅爲衣服，皆長裾大袖，因風以昇煙霞，若鳥用羽毛也。人皆雙瞳，修眉長耳，餐九天之正氣，死而復生，於億劫之内，見五岳再成塵。扶桑萬歳一枯，其人視之如旦暮也。北有浣腸之國，甜水繞之，味甜如蜜，而水強流迅急，千鈞投之，久久乃沒。其國人常行於水上，逍遙於絶岳之嶺，度天下廣狹，繞八柱爲一息，經四軸而暫寢，拾塵吐霧，以算歴劫之數，而成阜丘，亦不盡也。"
      },
      {
        "index": 11,
        "text": "岱輿山"
      },
      {
        "index": 12,
        "text": "岱輿山，一名浮析，東有員淵千里，常沸騰，以金石投之，則爛如土矣。孟冬水涸，中有黃煙從地出，起数丈，煙色萬変。山人掘之，入地数尺，得燋石如炭滅，有碎火，以蒸燭投之，則然而靑色，深掘則火轉盛。有草名莽煌，葉圓如荷，去之十歩，炙人衣則燋，刈之爲席，方冬弥温，以枝相摩，則火出矣。南有平沙千里，色如金，若粉屑，靡靡常流，鳥獸行則沒足。風吹沙起若霧，亦名金霧，亦曰金塵。沙著樹粲然，如黃金塗矣。和之以泥，塗仙宮，則晃昱明粲也。西有舄玉山，其石五色而輕，或似履舄之狀，光澤可愛，有類人工。其黑色者爲勝，衆仙所用焉。北有玉梁千丈，駕玄流之上，紫苔覆漫，味甘而柔滑，食者千岁不飢。玉梁之側，有斑斕自然雲霞龍鳳之狀。梁去玄流千餘丈，雲氣生其下。傍有丹桂、紫桂、白桂，皆直上千尋，可爲舟航，謂之「文桂之舟」。亦有沙棠、豫章之木，長千尋，細枝爲舟，犹長十丈。有七色芝生梁下，其色靑，光輝耀，謂之「蒼芝」。熒火大如蜂，声如雀，八翅六足。梁有五色蝙蝠，黃者无腸，倒飛，腹向天；白者腦重，頭垂自掛；黑者如烏，至千岁形変如小燕；靑者毫毛長二寸，色如翠；赤者止於石穴，穴上入天，視日出入恒在其上。有獸名嗽月，形似豹，飲金泉之液，食銀石之髓。此獸夜噴白氣，其光如月，可照数十畝。軒轅之世獲焉。有遙香草，其花如丹，光耀入月，葉細長而白，如忘憂之草，其花葉倶香，扇馥数里，故名遙香草。其子如薏中实，甘香，食之累月不飢渇，体如草之香，久食延齡萬岁。仙人常採食之。"
      },
      {
        "index": 13,
        "text": "昆吾山"
      },
      {
        "index": 14,
        "text": "昆吾山，其下多赤金，色如火。昔黃帝伐蚩尤，陳兵於此地，掘深百丈，犹未及泉，惟見火光如星。地中多丹，煉石爲銅，銅色靑而利。泉色赤。山草木皆勁利，土亦剛而精。至越王勾踐，使工人以白馬白牛祠昆吾之神，採金鋳之，以成八劍之精：一名掩日，以之指日，則光昼暗。金陰也，陰盛則陽滅。二名断水，以之划水，開即不合。三名轉魄，以之指月，蟾兔爲之倒轉。四名懸翦，飛鳥遊过觸其刃，如斬截焉。五名驚鯢，以之泛海，鯨鯢爲之深入。六曰滅魂，挾之夜行，不逢魑魅。七名卻邪，有妖魅者，見之則伏。八名眞剛，以切玉断金，如削土木矣。以應八方之氣鋳之也。其山有獸，大如兔，毛色如金，食土下之丹石，深穴地以爲窟；亦食銅鉄，膽腎皆如鉄。其雌者色白如銀。昔呉国武庫之中，兵刃鉄器，倶被食尽，而封署依然。王令檢其庫穴，獵得雙兔，一白一黃，殺之，開其腹，而有鉄膽腎，方知兵刃之鉄爲兔所食。王乃召其劍工，令鋳其膽腎以爲劍，一雌一雄，號「干將」者雄，號「鏌鋣」者雌。其劍可以切玉断犀，王深宝之，遂霸其国。後以石匝埋藏。及晉之中興，夜有紫色衝斗牛。張華使雷煥爲豐城縣令，掘而得之。華與煥各宝其一。拭以華陰之土，光耀射人。後華遇害，失劍所在。煥子佩其一劍，过延平津，劍鳴飛入水。及入水尋之，但見雙龍纏屈於潭下，目光如電，遂不敢前取矣。"
      },
      {
        "index": 15,
        "text": "洞庭山"
      },
      {
        "index": 16,
        "text": "洞庭山浮於水上，其下有金堂数百間，玉女居之。四時聞金石絲竹之声，徹於山頂。楚怀王之時，舉群才賦詩於水湄，故云瀟湘洞庭之樂，聽者令人难老，雖《咸池》、《九韶》，不得比焉。毎四仲之節，王常繞山以遊宴，各舉四仲之氣以爲樂章。仲春律中夾鐘，乃作輕風流水之詩，宴於山南；律中蕤賓，乃作皓露秋霜之曲。後怀王好進奸雄，群賢逃越。屈原以忠見斥，隱於沅湘，披蓁茹草，混同禽獸，不交世務，採柏实以全桂膏，用养心神；被王逼逐，乃赴淸泠之水。楚人思慕，謂之水仙。其神遊於天河，精靈時降湘浦。楚人爲之立祠，汉末犹在。其山又有靈洞，入中常如有燭於前。中有異香芬馥，泉石明朗。採藥石之人入中，如行十里，迥然天淸霞耀，花芳柳暗，丹楼瓊宇，宮覌異常。乃見衆女，霓裳冰顏，豔質與世人殊別。來邀採藥之人，飲以瓊漿金液，延入璇室，奏以簫管絲桐。餞令还家，贈之丹醴之訣。雖怀慕戀，且思其子息，卻还洞穴，还若燈燭導前，便絶飢渇，而達舊鄕。已見邑里人戸，各非故鄕鄰，唯尋得九代孫。問之，云：「遠祖入洞庭山採藥不还，今經三百年也。」其人説於鄰里，亦失所之。"
      },
      {
        "index": 17,
        "text": "録曰：按《禹貢》山海，正史説名山大澤，或不列書圖，著於編雜之部。或有乍无，或同乍異，故使覽者回惑而疑焉。至如《列子》所説，員嶠、岱輿，瑰奇是聚，先《墳》莫記。蓬萊、瀛洲、方丈，各有別名；昆吾神異，張騫亦云焉。睹華戎不同寒暑律人獦禽至其異氣，雲水草木，怪麗殊形，考之載籍，同其生類。非夫貴遠体大，則笑其虚誕。俟諸宏博，驗斯靈異焉。"
      }
    ]
  }
}