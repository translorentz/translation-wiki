{
  "chapterNumber": 4,
  "title": "卷四",
  "sourceContent": {
    "paragraphs": [
      {
        "index": 1,
        "text": "燕昭王"
      },
      {
        "index": 2,
        "text": "王即位二年，廣延国來献善舞者二人：一名旋娟，一名提謨，並玉質凝膚，体輕氣馥，綽約而窈窕，絕古无倫。或行无迹影，或積年不飢。昭王處以單綃華幄，飲以瓀珉之膏，飴以丹泉之粟。王登崇霞之台，乃召二人，徘徊翔舞，殆不自支。王以纓縷拂之，二人皆舞。容冶妖麗，靡於鵉翔，而歌声輕颺。乃使女伶代唱其曲，清響流韻，雖飄梁動木，未足嘉也。其舞一名《縈塵》，言其体輕與塵相乱；次曰《集羽》，言其婉轉若羽毛之從風；末曰《旋怀》，言其肢体纏曼，若入怀袖也。乃設麟文之席，散荃芜之香。香出波弋国，浸地則土石皆香，著朽木腐草，莫不鬱茂，以熏枯骨，則肌肉皆生。以屑噴地，厚四五寸，使二女舞其上，弥日无迹，体輕故也。時有白鵉孤翔，銜千莖穟。穟於空中自生，花实落地，則生根葉。一岁百獲，一莖滿車，故曰「盈車嘉穟」。麟文者，錯雜宝以飾席也，皆為雲霞麟鳳之狀。昭王復以衣袖麾之，舞者皆止。昭王知其神異，處於崇霞之台，設枕席以寢宴，遣侍人以衛之。王好神仙之術，玄天之女，托形作此二人。昭王之末，莫知所在。或云遊於汉江，或伊洛之濱。"
      },
      {
        "index": 3,
        "text": "四年，王居正寢，召其臣甘需曰：「寡人志於仙道，欲學長生久視之法，可得遂乎？」需曰：「臣遊昆台之山，見有垂白之叟，宛若少童，貌如冰雪，形如處子。血清骨勁，膚实腸輕，乃历蓬、瀛而超碧海，經涉升降，遊往无穷，此為上仙之人也。盖能去滯欲而離嗜愛，洗神滅念，常遊於太極之門。今大王以妖容惑目，美味爽口，列女成群，迷心動慮，所愛之容，恐不及玉，纖腰皓齒，患不如神。而欲卻老雲遊，何異操圭爵以量滄海，執毫釐而回日月，其可得乎！」昭王乃徹色減味，居乎正寢，賜甘需羽衣一襲，表其墟為「明真理」也。"
      },
      {
        "index": 4,
        "text": "七年，沐胥之国來朝，則申毒国之一名也。道術人名屍羅。問其年，云：「百三十岁。」荷錫持瓶，云：「發其国五年乃至燕都。「善衒惑之術。於其指端出浮屠十層，高三尺，及諸天神仙，巧麗特絕。人皆長五六分，列幢盖，鼓舞，繞塔而行，歌唱之音，如真人矣。屍羅噴水為雰霧，暗数裡間。俄而復吹為疾風，雰霧皆止。又吹指上浮屠，漸入雲裡。又於左耳出青龍，右耳出白虎。始入之時，才一二寸，稍至八九尺。俄而風至雲起，即以一手揮之，即龍虎皆入耳中。又張口向日，則見人乘羽盖，駕螭、鵠，直入於口內。復以手抑胸上，而聞怀袖之中，轟轟雷声。更張口，則見羽盖、螭、鵠相隨從口中而出。屍羅常坐日中，漸漸覺其形小，或化為老叟，或為嬰兒，倏忽而死，香氣盈室，時有清風來吹之，更生如向之形。咒術衒惑，神怪无穷。"
      },
      {
        "index": 5,
        "text": "八年，盧扶国來朝，渡河萬里方至。云其国中山川无惡禽獸。水不揚波，風不折木。人皆寿三百岁，結草為衣，是謂卉服。至死不老，咸知孝讓。寿登百岁以上，相敬如至親之礼。死葬於野外，以香木靈草瘞掩其屍。閭里助送，號泣之音，動於林谷，河源為之流止，春木為之改色。居喪水漿不入於口，至死者骨為塵埃，然後乃食。昔大禹隨山導川，乃旌其地為无老純孝之国。"
      },
      {
        "index": 6,
        "text": "錄曰：夫含靈稟氣，取象二儀；受命因生，包乎五德。故守淳明以循身，資施以為本。義緣天属，生尽愛敬之容；体自心慈，死結追終之慕。盖處物之常情，有識之常道。是以忠諫一至，則会理以通幽；神義由心，則祇靈為之昭感。迹顯神著，表降群祥，行道不違，遠邇旌德。美乎異国之人，隔絕王化，闕聞大道，語其国法，華戎有殊，覌其政教，頗令殊俗。礼在四夷，事存諸誥，孝讓之風，莫不尚也。"
      },
      {
        "index": 7,
        "text": "九年，昭王思諸神異。有穀將子，學道之人也，言於王曰：「西王母將來遊，必語虛无之術。」不逾一年，王母果至。與昭王遊於燧林之下，說炎帝鑽火之術。取綠桂之膏，燃以照夜。忽有飛蛾銜火，狀如丹雀，來拂於桂膏之上。此蛾出於員丘之穴。穴洞達九天，中有細珠如流沙，可穿而結，因用為珮，此是神蛾之矢也。蛾憑氣飲露，飛不集下，群仙殺此蛾合丹藥。西王母與群仙遊員丘之上，聚神蛾，以瓊筐盛之，使玉童負筐，以遊四極，來降燕庭，出此蛾以示昭王。王曰：「今乞此蛾以合九轉神丹！」王母弗與。昭王坐握日之台參云，上可捫日。時有黑鳥白頭，集王之所，銜洞光之珠，圓徑一尺。此珠色黑如漆，懸照於室內，百神不能隱其精靈。此珠出陰泉之底，陰泉在寒山之北，員水之中，言水波常圓轉而流也。有黑蚌飛翔，來去於五岳之上。昔黃帝時，霧成子遊寒山之嶺，得黑蚌在高崖之上，故知黑蚌能飛矣。至燕昭王時，有国献於昭王。王取瑤漳之水，洗其沙泥，乃嗟叹曰：「自懸日月以來，見黑蚌生珠已八九十遇，此蚌千岁一生珠也。」珠漸輕細。昭王常怀此珠，當隆暑之月，体自輕涼，號曰「銷暑招凉之珠」也。"
      },
      {
        "index": 8,
        "text": "秦始皇"
      },
      {
        "index": 9,
        "text": "始皇元年，騫霄国献刻玉善畫工名裔。使含丹青以漱地，即成魑魅及詭怪群物之像；刻玉為百獸之形，毛髮宛若真矣。皆銘其臆前，記以日月。工人以指畫地，長百丈，直如繩墨。方寸之內，畫以四瀆五岳列国之圖。又畫為龍鳳，騫翥若飛。皆不可點睛，或點之，必飛走也。始皇嗟曰：「刻畫之形，何得飛走！」使以淳漆各點兩玉虎一眼眼，旬日則失之，不知所在。山澤之人云：「見二白虎，各无一目，相隨而行，毛色相似，異於常見者。」至明年，西方献兩白虎，各无一目。始皇發檻視之，疑是先所失者，乃刺殺之。檢其胸前，果是元年所刻玉虎。迄胡亥之滅，宝劍神物，隨時散乱也。"
      },
      {
        "index": 10,
        "text": "始皇好神仙之事，有宛渠之民，乘螺舟而至。舟形似螺，沉行海底，而水不浸入，一名「淪波舟」。其国人長十丈，編鳥獸之毛以蔽形。始皇與之語，及天地初開之時，瞭如親睹。曰：「臣少時躡虛卻行，日遊萬里。及其老朽也，坐見天地之外事。臣国在咸池日沒之所九萬里，以萬岁為一日。俗多陰霧，遇其晴日，則天豁然雲裂，耿若江汉。則有玄龍黑鳳，翻翔而下。及夜，燃石以継日光。此石出燃山，其土石皆自光澈，扣之則碎，狀如粟，一粒輝映一堂。昔炎帝始変生食，用此火也。国人今献此石。或有投其石於溪澗中，則沸沫流於数十里，名其水為焦淵。臣国去軒轅之丘十萬里，少典之子採首山之銅，鋳為大鼎。臣先望其国有金火氣動，奔而往視之，三鼎已成。又見冀州有異氣，應有聖人生，果有慶都生堯。又見赤雲入於酆鎬，走而往視，果有丹雀瑞昌之符。」始皇曰：「此神人也。」弥信仙術焉。"
      },
      {
        "index": 11,
        "text": "始皇起雲明臺，穷四方之珍木，搜天下之巧工。南得煙丘碧樹，酈水燃沙，賁都朱泥，雲岡素竹；東得葱峦錦柏，漂檖龍松，寒河星柘，岏雲之梓；西得漏海浮金，狼淵羽璧，滌嶂霞桑，沉塘員筹；北得冥阜乾漆，陰坂文杞，褰流黑魄，暗海香瓊，珍異是集。二人騰虛緣木，揮斤斧於空中，子時起工，午時已畢。秦人謂之「子午臺」，亦言於子午之地，各起一臺，二說疑也。"
      },
      {
        "index": 12,
        "text": "張儀、蘇秦二人，同志好學，迭剪髮而鬻之，以相养。或佣力寫書，非聖人之言不讀。遇見《墳》《典》，行途无所題記，以墨書掌及股裡，夜还而寫之，析竹為簡。二人每假食於路，剝樹皮編以為書帙，以盛天下良書。尝息大樹之下，假息而寐有一先生問：「二子何勤苦也？」儀、秦又問之：「子何国人？」答曰：「吾生於归谷。」亦云鬼谷，鬼者，归也。又云，归者，谷名也。乃請其術，教以干世出俗之辯，即探胸內，得二卷說書，言輔時之事。《古史考》云：「鬼谷子也，鬼、归，音相近也。」秦王子嬰立，凡百日，郎中趙高謀殺之。子嬰寢於望夷之宮，夜夢有人身長十丈，鬚鬢絕青，納玉舄而乘丹車，駕朱馬而至宮門。云欲見秦王子嬰，閽者許進焉。子嬰乃與言。謂子嬰曰：「余是天使也，從沙丘來。天下將乱，當有同姓名欲相誅暴。」翌日乃起，子嬰則疑趙高，囚高於咸陽獄，懸於井中，七日不死；更以鑊湯煮，七日不沸，乃戮之。子嬰問獄吏曰：「高其神乎？」獄吏曰：「初囚高之時，見高怀有一青丸，大如雀卵。」時方士說云：「趙高先世受韓終丹法，冬月坐於堅冰，夏日臥於爐上，不覺寒熱。」及高死，子嬰棄高屍於九達之路，泣送者千家。或見一青雀從高屍中出，直入云。九轉之驗，信於是乎。子嬰所夢，即始皇之靈；所著玉舄，則安期先生所遺也。鬼魅之理，萬世一時。"
      },
      {
        "index": 13,
        "text": "錄曰：夫含靈挺質，罕不羡乎久視，祈以長生。苟乖才性，企之弥遠。何者？夫層宮峻宇肆其奢，綽約柔曼縱其惑，《九韶》、《六度》悅其耳，喜怒刑賞示其威，精靈溺於常滯，志意疲於馳策，銷竭神慮，翦刻天和。秦正自以功高三皇，世逾五帝，取惑徐市，身殞沙丘。燕昭能延礼群神，百靈響集。並欲棄機事以遊真極，去塵垢而望雲飛。譬犹等溝澮於天河，齊朝菌於椿木，超二儀於昆峦，升一匱而扳重汉。何則望之與无階矣。《抱樸子》曰：「學若牛毛，得如麟角。」至如秦皇、燕昭之智，雖微鑒仙体，而未入玄真。盖犹褊惑尚多，滯情未尽。至於神通玄化，說変萬端。故曰徐行雲垂之俦，駕影乘霞之侶，可得齊肩比步焉，與之棲息也。穷神絕異，隨方而來；衒絕殊形，越境而至。托神以尽変，因変以穷神，觸象难名，靈怪莫測。《淮南子》云：「含雷吐火之術，出於萬畢之家。」方毳羽於洪爐，炎煙火於冰水，漏海螺船之属，飛珠沉霞之類，千途萬品，書籍之所未詳，自神化以來，神奇莫與為例，豈末代浮誣所能窺仰，夭齡促知之所效哉！今覌子年之記，蘇、張二人，異辞同迹，或以字音相類，或以土俗為殊，驗諸墳史，豈惟秦、儀之見異者哉！"
      }
    ]
  }
}