{
  "chapterNumber": 7,
  "title": "卷七",
  "sourceContent": {
    "paragraphs": [
      {
        "index": 1,
        "text": "魏"
      },
      {
        "index": 2,
        "text": "文帝所愛美人，姓薛名靈芸，常山人也。父名鄴，為酇鄉亭長，母陳氏，隨鄴舍於亭傍。居生穷賤，至夜，每聚鄰婦夜績，以麻蒿自照。靈芸年至十五，容貌絕世，鄰中少年夜來竊窺，終不得見。咸熙元夫，谷習出守常山郡，聞亭長有美女而家甚貧。時文帝選良家子女，以入六宮。習以千金宝賂聘之，既得，乃以献文帝。靈芸聞別父母，歔欷累日，淚下沾衣。至升車就路之時，以玉唾壺承淚，壺則紅色。既發常山，及至京師，壺中淚凝如血。帝以文車十乘迎之，車皆鏤金為輪輞，丹畫其轂，軛前有雜宝為龍鳳，銜百子鈴，鏘鏘和鳴，響於林野。駕青色之牛，日行三百里。此牛屍屠国所献，足如馬蹄也。道側燒石葉之香，此石重疊，狀如雲母，其光氣辟惡厲之疾。此香腹題国所進也。靈芸未至京師数十里，膏燭之光，相續不滅，車徒咽路，塵起蔽於星月，時人謂為「塵宵」。又築土為台，基高三十丈，列燭於台下，名曰「燭台」，遠望如列星之墜地。又於大道之傍，一里一銅表，高五尺，以志里数。故行者歌曰：「青槐夾道多塵埃，龍楼鳳闕望崔嵬。清風細雨雜香來，土上出金火照台。」此七字是妖辞也。為銅表志里数於道側，是土上出金之義。以燭置台下，則火在土下之義。汉火德王，魏土德王，火伏而土興，土上出金，是魏滅而晉興也。靈芸未至京師十里，帝乘雕玉之輦，以望車徒之盛，嗟曰：「昔者言『朝為行雲，暮為行雨』，今非雲非雨，非朝非暮。」改靈芸之名曰「夜來」，入宮後居寵愛。外国献火珠龍鵉之釵。帝曰：「明珠翡翠尚不能勝，况乎龍鵉之重！」乃止不進。夜來妙於針工，雖處於深帷之內，不用燈燭之光，裁制立成。非夜來縫製，帝則不服。宮中號為「針神」也。"
      },
      {
        "index": 3,
        "text": "錄曰：五帝之運，迭相生死，起伏因循，顯於言端。童謠信於春秋，讖辞煩於汉末，或著明先典，或托見圖記。僉詳《河》、《洛》，應運不同。唐堯以炎正禪虞，大汉以火德受魏，世历沿襲，得其宜矣。夫升名藉璧，因事而來。既而柔曼之質見進，亦以裁縫之妙要寵，媚斯婉約，榮非世載，取或一朝，去彼疑賤，延此華軒。"
      },
      {
        "index": 4,
        "text": "魏明帝起凌雲台，躬自掘土，群臣皆負畚鍤，天陰凍寒，死者相枕。洛、鄴諸鼎，皆夜震自移。又聞宮中地下，有怨叹之声。高堂隆等上表諫曰：「王者宜靜以养民，今嗟叹之声，形於人鬼，願省薄奢費，以敦儉樸。」帝犹不止，廣求瑰異，珍賂是聚，飭台榭累年而畢。諫者尤多，帝乃去煩归儉，死者收而葬之。人神致感，眾祥皆應。太山下有連理文石，高十二丈，狀如柏樹，其文彪發，似人雕鏤，自下及上皆合，而中開廣六尺，望若真樹也。父老云：「當秦末，二石相去百餘步，芜沒无有蹊徑。及魏帝之始，稍覺相近，如雙闕。」土石陰類，魏為土德，斯為靈徵。苑囿及民家草樹，皆生連理。有合欢草，狀如蓍，一株百莖，昼則眾條扶疏，夜則合為一莖，萬不遺一，謂之「神草」。沛国有黃麟見於戊己之地，皆土德之嘉瑞。乃修戊己之壇，黃星炳夜。又起昴畢之台，祭祀此星，魏之分野，岁時修祀焉。"
      },
      {
        "index": 5,
        "text": "任城王彰，武帝之子也。少而剛毅，學陰陽緯候之術，誦《六經》、《洪範》之書数千言。武帝謀伐吳、蜀，問彰取便利行師之決。王善左右射，學擊劍，百步中髭髮。時樂浪献虎，文如錦斑，以鉄為檻，梟殷之徒，莫敢輕視。彰曳虎尾以繞臂，虎弭耳无声。莫不服其神勇。時南越献白象子在帝前，彰手頓其鼻，象伏不動。文帝鋳萬斤鐘，置崇華殿，欲徙之，力士百人不能動，彰乃負之而趋。四方聞其神勇，皆寢兵自固。帝曰：「以王之雄武，吞併巴蜀，如鴟銜腐鼠耳！」彰薨，如汉東平王葬礼。及喪出，空中聞数百人泣声。送者皆言，昔乱軍相傷殺者，皆无棺椁，王之仁惠，收其朽骨，死者欢於地下，精靈知感，故人美王之德。国史撰《任城王舊事》三卷，晉初藏於秘閣。"
      },
      {
        "index": 6,
        "text": "建安三年，胥徒国献沉明石鷄，色如丹，大如燕，常在地中，應時而鳴，声能遠徹。其国聞鳴，乃殺牲以祀之，當鳴處掘地，則得此鷄。若天下太平，翔飛頡頏，以為嘉瑞，亦為「宝鷄」。其国无鷄，聽地中候晷刻。道家云：「昔仙人桐君採石，入穴数里，得丹石鷄，舂碎為藥，服之者令人有声氣，後天而死。」昔汉武帝宝鼎元年，西方貢珍怪，有虎魄燕，置之靜室，自於室中鳴翔，盖此類也。《洛書》云：「皇圖之宝，土德之徵，大魏之嘉瑞。」"
      },
      {
        "index": 7,
        "text": "明帝即位二年，起靈禽之園，遠方国所献異鳥殊獸，皆畜此園也。昆明国貢嗽金鳥。国人云：「其地去燃洲九千里，出此鳥，形如雀而色黃，羽毛柔密，常翱翔海上，羅者得之，以為至祥。聞大魏之德，被於荒遠，故越山航海，來献大国。」帝得此鳥，畜於靈禽之園，飴以真珠，飲以龜腦。鳥常吐金屑如粟，鋳之可以為器。昔汉武帝時，有人献神雀，盖此類也。此鳥畏霜雪，乃起小屋處之，名曰「辟寒台」，皆用水精為戶牖，使內外通光。宮人爭以鳥吐之金用飾釵珮，謂之「辟寒金」。故宮人相嘲曰：「不服辟寒金，那得帝王心？」於是媚惑者，乱爭此宝金為身飾，及行臥皆怀挾以要寵幸也。魏氏喪滅，池台鞠為煨燼，嗽金之鳥，亦自翱翔矣。"
      },
      {
        "index": 8,
        "text": "咸熙二年，宮中夜有異獸，白色光潔，繞宮而行。閹宦見之，以聞於帝。帝曰：「宮闈幽密，若有異獸，皆非祥也。」使宦者伺之。果見一白虎子，遍房而走。候者以戈投之，即中左目。比往取視，惟見血在地，不復見虎。搜檢宮內及諸池井，不見有物。次檢宝庫中，得一玉虎頭枕，眼有傷，血痕尚濕。帝該古博聞，云：「汉誅梁冀，得一玉虎頭枕，云單池国所献，檢其頷下，有篆書字。云是帝辛之枕，嘗與妲己同枕之。是殷時遺宝也。」又按《五帝本紀》云，帝辛殷代之末。至咸熙多历年所，代代相傳。凡珍宝久則生精靈，必神物憑之也。"
      },
      {
        "index": 9,
        "text": "魏禪晉之岁，北闕下有白光如鳥雀之狀，時飛翔來去。有司聞奏帝所。羅之，得一白燕，以為神物，於是以金為樊，置於宮中。旬日不知所在。論者云：「金德之瑞。昔師曠時，有白燕來巢。」檢《瑞應圖》，果如所論。白色葉於金德，師曠晉時人也，古今之義相符焉。"
      },
      {
        "index": 10,
        "text": "薛夏，天水人也，博學絕倫。母孕夏時，夢人遺之一篋衣云：「夫人必產賢明之子也，為帝王之所崇。」母記所夢之日。及生夏，年及弱冠，才辯过人。魏文帝與之講論，終日不息，應對如流，无有疑滯。帝曰：「昔公孫龍称為辯捷，而迂誕誣妄；今子所說，非聖人之言不談，子游、子夏之俦，不能过也。若仲尼在魏，復為入室焉。」帝手制書與夏，題云「入室生」。位至秘書丞。居生甚貧，帝解御衣以賜之，果符元所夢。名冠當時，為一代高士。"
      },
      {
        "index": 11,
        "text": "田畴，北平人也。刘虞為公孫瓚所害，畴追慕无已，往虞墓設鷄酒之礼，慟哭之音，動於林野，翔鳥為之凄鳴，走獸為之吟伏。畴臥於草間，忽有人通云：「刘幽州來，欲與田子泰言平生之事。」畴神悟遠識，知是刘虞之魂。既近而拜，畴泣不自支，因相與進鷄酒。畴醉，虞曰：「公孫瓚求子甚急，宜竄伏以避害！」畴拜曰：「聞君臣之義，生則尽礼，今見君之靈，願得同归九地，死且不朽，安可逃乎！」虞曰：「子萬古之貞士也，深慎尔儀！」奄然不見，畴亦醉醒。"
      },
      {
        "index": 12,
        "text": "曹洪，武帝從弟，家盈產業，駿馬成群。武帝討董卓，夜行失馬，洪以其所乘馬上帝。其馬號曰「白鵠」。此馬走時，惟覺耳中風声，足似不踐地。至汴水，洪不能渡，帝引洪上馬共濟，行数百里，瞬息而至。馬足毛不濕。時人謂為乘風而行，亦一代神駿也。諺曰：「憑空虛躍，曹家白鵠。」"
      },
      {
        "index": 13,
        "text": "錄曰：王者廓萬宇以為邦家，因海岳以為城池，固是安民养德，垂拱而治焉。去乎遊历之費，導於敦教之道，无崇宮室，有薄林園。採椽不斵，大唐如斯昭儉；卑宮菲食，伯禹以之戒奢。迄乎三代之王，失斯道矣。傷財弊力，以驕麗相誇，瓊室之侈，璧臺之富，穷神工之奇妙，人力勤苦。至於春秋，王室凌廢，城者作謳，疲於勤勞。晉築祈褫之宮，為功動於民怨；宋興澤門之役，勞者以為深嗟。姑蘇積費於前，阿房奮竭於後。自以業固河山，名超萬世，覆滅宗祀，由斯哀哀。竊覌明帝，踐中區之沃盛，威靈所懾，比強列代，禎祥神宝，史不絕書，殊方珍貢，府无虛月，鼎據三方，称雄四海。而聖教微於堯、禹，历代劣於姬、汉，東鯁閩、吳，西病邛蜀，師旅岁興，財力日費，不能遵养黎元，遠瞻前樸，宮室穷麗，池榭肆其宏廣，終取夷滅，数其然哉！任城淵謀神勇，智周祥藝，雖來舟、蓬蒙劍射之好，不能加也。田畴事死如生，守以直節，精誠之至，通於神明。曹洪忠烈為心，愛親憂国。此穆滿之駿，方之「白鵠」，可謂齊足者也。"
      }
    ]
  }
}