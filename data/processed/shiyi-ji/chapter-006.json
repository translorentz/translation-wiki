{
  "chapterNumber": 6,
  "title": "卷六",
  "sourceContent": {
    "paragraphs": [
      {
        "index": 1,
        "text": "前汉下"
      },
      {
        "index": 2,
        "text": "昭帝始元元年，穿淋池，廣千步。中植分枝荷，一莖四葉，狀如駢盖，日照則葉低蔭根莖，若葵之衛足，名「低光荷」。实如玄珠，可以飾佩。花葉难萎，芬馥之氣，徹十餘里。食之令人口氣常香，益脉理病。宮人貴之，每遊宴出入，必皆含嚼。或剪以為衣，或折以蔽日，以為戏弄。《楚辞》所謂「折芰荷以為衣」，意在斯也。亦有倒生菱，莖如乱絲，一花千葉，根浮水上，实沉泥中，名「紫菱」，食之不老。帝時命水嬉，遊宴永日。土人進一巨槽，帝曰：「桂楫松舟，其犹重朴；况乎此槽，可得而乘也？」乃命以文梓為船，木蘭為柂。刻飛鵉翔鷁，飾於船首，隨風輕漾，畢景忘归，乃至通夜。使宮人歌曰：「秋素景兮泛洪波，揮纖手兮折芰荷，凉風凄凄揚棹歌，雲光開曙月低河，萬岁為樂豈云多！」帝乃大悅。起商台於池上。及乎末岁，進諫者多，遂省薄遊幸，堙毀池台，鵉舟荷芰，隨時廢滅。今台无遺址，溝池已平。"
      },
      {
        "index": 3,
        "text": "宣帝地節元年，樂浪之東，有背明之国，來貢其方物。言其鄉在扶桑之東，見日出於西方。其国昏昏常暗，宜種百穀，名曰「融澤」，方三千里。五穀皆良，食之後天而死。有浹日之稻，種之十旬而熟；有翻形稻，言食者死而更生，夭而有寿；有明清稻，食者延年也；清腸稻，食一粒历年不飢。有搖枝粟，其枝長而弱，无風常搖，食之益髓；有鳳冠粟，似鳳鳥之冠，食者多力；有遊龍粟，葉屈曲似遊龍也；有瓊膏粟，白如銀，食此二粟，令人骨輕。有繞明豆，其莖弱，自相縈纏；有挾劍豆，其莢形似人挾劍，橫斜而生；有傾離豆，言其豆見日，葉垂覆地，食者不老不疾。有延精麦，延寿益氣；有昆和麦，調暢六府；有輕心麦，食者体輕；有醇和麦，為麴以釀酒，一醉累月，食之凌冬可袒；有含露麦，穟中有露，味甘如飴。有紫沉麻，其实不浮；有雲冰麻，实冷而有光，宜為油澤；有通明麻，食者夜行不持燭，是苣蕂也，食之延寿，後天而老。其北有草，名虹草，枝長一丈，葉如車輪，根大如轂，花似朝虹之色。昔齊桓公伐山戎，国人献其種，乃植於庭，云霸者之瑞也。有宵明草，夜視如列燭，昼則无光，自消滅也。有紫菊，謂之日精，一莖一蔓，延及数畝，味甘，食者至死不飢渴。有焦茅，高五丈，燃之成灰，以水灌之，復成茅也，謂之靈茅。有黃渠草，映日如火，其鏗韌若金，食者焚身不熱；有夢草，葉如蒲，莖如蓍，採之以占吉凶，萬不遺一；又有聞遐草，服者耳聰，香如桂，莖如蘭。其国献之，多不生实，葉多萎黃，詔並除焉。元鳳二年，於淋池之南起桂台，以望遠氣。東引太液之水。有一連理樹，上枝跨於渠水，下枝隔岸而南，生與上枝同一株。帝常以季秋之月，泛蘅蘭雲鷁之舟，穷晷繫夜，釣於台下。以香金為鉤，䌮絲為綸，丹鯉為餌，釣得白蛟，長三丈，若大蛇，无鱗甲。帝曰：「非祥也。」命太官為鮓，肉紫骨青，味甚香美，班賜群臣。帝思其美，漁者不能復得，知為神異之物。"
      },
      {
        "index": 4,
        "text": "二年，含塗国貢其珍怪。其使云：「去王都七萬里。鳥獸皆能言語。鷄犬死者，埋之不朽。經历数世，其家人遊於山阿海濱，地中聞鷄犬鳴吠，主乃掘取，还家养之，毛羽雖禿落更生，久乃悅澤。」"
      },
      {
        "index": 5,
        "text": "張掖郡有郅族之盛，因以名也。郅奇字君珍，居喪尽礼。所居去墓百里，每夜行，常有飛鳥銜火夾之，登山濟水，號泣不息，未嘗以險难為憂，雖夜如昼之明也。以淚灑石則成痕，著朽木枯草，必皆重茂。以淚浸地即咸，俗謂之「咸鄉」。至昭帝，嘉其孝異，表銘其邑曰「孝感鄉」，四時祭祀，立庙焉。"
      },
      {
        "index": 6,
        "text": "錄曰：夫心迹所至，无幽不徹，理著於微，冥昧自顯。玄曦回魯陽之戈，嚴霜感匹夫之叹，在於凡倫，尚昭神迹。况求之精爽，以会蒸蒸之心，木石為之玄感，鳥獸為之馴集。偉元哀號，春花以之改葉；叔通晨興，朝流欻生橫石；辛繕表迹於棲鵉，衛農示德於夢虎。郅氏之行，類斯道焉。按汉昭帝時，有黃鵠下太液池；今云淋池，盖一水二名也。宣帝之世，有嘉穀玄稷之祥，亦不說今之所生，豈由神農、後稷播厥之功，抑亦王子所称，非近俗所食。詮其名，華而不实。及乎飛走之類，神木怪草，見奇而說，萬世之瑰偉也。"
      },
      {
        "index": 7,
        "text": "汉成帝好微行，於太液池旁起宵遊宮，以漆為柱，鋪黑綈之幕，器服乘輿，皆尚黑色。既悅於暗行，憎燈燭之照。宮中美御，皆服皂衣，自班婕妤以下，咸帶玄綬，簪珮雖如錦綉，更以木蘭紗綃罩之。至宵遊宮，乃秉燭。宴幸既罷，靜鼓自舞，而步不揚塵。好夕出遊。造飛行殿，方一丈，如今之輦，選羽林之士，負之以趋。帝於輦上，覺其行快疾，聞其中若風雷之声，言其行疾也，名曰「雲雷宮」。所幸之宮，咸以毡綈藉地，惡車轍馬迹之喧。雖惑於微行昵宴，在民无勞无怨。每乘輿返駕，以愛幸之姬宝衣珍食，舍於道傍，国人之穷老者皆歌「萬岁」。是以鴻嘉、永始之間，国富家豐，兵戈長戢。故刘向、谷永指言切諫，於是焚宵遊宮及飛行殿，罷宴逸之樂。所謂從繩則正，如轉圜焉。"
      },
      {
        "index": 8,
        "text": "帝常以三秋閑日，與飛燕戏於太液池，以沙棠木為舟，貴其不沉沒也。以雲母飾於鷁首，一名「雲舟」。又刻大桐木為虬龍，雕飾如真，以夾雲舟而行。以紫桂為柂枻。及覌雲棹水，玩擷菱蕖，帝每憂輕蕩，以驚飛燕，令佽飛之士，以金鎖纜雲舟於波上。每輕風時至，飛燕殆欲隨風入水。帝以翠纓結飛燕之裙，遊倦乃返。飛燕後漸見疏，常怨曰：「妾微賤，何復得預纓裙之遊？」今太液池尚有避風台，即飛燕結裙之處。"
      },
      {
        "index": 9,
        "text": "錄曰：夫言端扆拱默者，人君之尊也。是故興居有節，進止有度，出則太師奏登車之礼，入則少師荐升堂之儀，列旌門以周衛，修清宮以宴息。成帝輕南面之位，微遊昵幸，好惑神仙之事，谷永因而抗諫。《書》不云乎：「弗矜細行，終累大德。」斯之謂矣。"
      },
      {
        "index": 10,
        "text": "哀帝尚淫奢，多進諂佞。幸愛之臣，競以妝飾妖麗，巧言取容。董賢以霧綃單衣，飄若蟬翼。帝入宴息之房，命筵卿易輕衣小袖，示用奢帶修裙，故使婉轉便易也。宮人皆效其断袖。又曰，割袖恐驚其眠。"
      },
      {
        "index": 11,
        "text": "後汉"
      },
      {
        "index": 12,
        "text": "明帝陰貴人夢食瓜甚美。帝使求諸方国。時燉煌献異瓜種，恒山献巨桃核。瓜名「穹隆」，長三尺，而形屈曲，味美如飴。父老云：「昔道士從蓬萊山得此瓜，云是崆峒靈瓜，四劫一实，西王母遺於此地，世代遐絕，其实頗在。」又說：「巨桃霜下結花，隆暑方熟，亦云仙人所食。」帝使植於霜林園。園皆植寒果，積冰之節，百果方盛，俗謂之「相陵」，與霜林之声訛也。後曰：「王母之桃，王公之瓜，可得而食，吾萬岁矣，安可植乎？」後崩，內侍者見鏡奩中有瓜、桃之核，視之涕零，疑非其類耳。"
      },
      {
        "index": 13,
        "text": "章帝永寧元年，條支国來貢異瑞。有鳥名鳷鵲，形高七尺，解人語。其国太平，則鳷鵲群翔。昔汉武帝時，四夷賓服，有献馴鵲，若有喜樂事，則鼓翼翔鳴。按莊周云「雕陵之鵲」，盖其類也。《淮南子》云：「鵲知人喜。」今之所記，大小雖殊，遠近為異，故略舉焉。"
      },
      {
        "index": 14,
        "text": "安帝好微行，於郊坰或露宿，起帷宮，皆用錦罽文綉。至永初三年，国用不足，令吏民入錢者得為官。有琅琊王溥，即王吉之後。吉先為昌邑中尉。溥奕世衰凌，及安帝時，家貧不得仕，乃挾竹簡插筆，於洛陽市佣書。美於形貌，又多文辞棶僦其書者，丈夫贈其衣冠，婦人遺其珠玉，一日之中，衣宝盈車而归。積粟於廩，九族宗親，莫不仰其衣食，洛陽称為善筆而得富。溥先時家貧，穿井得鉄印，銘曰：「佣力得富，錢至億庾。一土三田，軍門主簿。」後以一億錢輸官，得中壘校尉。三田一土，「壘」字也；中壘校尉掌北軍壘門，故曰軍門主簿。積善降福，神明報焉。"
      },
      {
        "index": 15,
        "text": "靈帝初平三年，遊於西園。起裸遊館千間，採綠苔而被階，引渠水以繞砌，周流澄澈。乘船以遊漾，使宮人乘之，選玉色輕体者，以執篙楫，搖漾於渠中。其水清澄，以盛暑之時，使舟覆沒，視宮人玉色。又奏《招商》之歌，以來凉氣也。歌曰：「凉風起兮日照渠，青荷昼偃葉夜舒，惟日不足樂有餘。清絲流管歌玉鳧，千年萬岁喜难逾。」渠中植蓮，大如盖，長一丈，南国所献。其葉夜舒昼卷，一莖有四蓮叢生，名曰「夜舒荷」。亦云月出則舒也，故曰「望舒荷」。帝盛夏避暑於裸遊館，長夜飲宴。帝嗟曰：「使萬岁如此，則上仙也。」宮人年二七已上，三六以下，皆靚妝，解其上衣，惟著內服，或共裸浴。西域所献茵墀香，煮以為湯，宮人以之浴浣畢，使以餘汁入渠，名曰「流香渠」。又使內竪為驢鳴。於館北又作鷄鳴堂，多畜鷄，每醉迷於天曉，內侍競作鷄鳴，以乱真声也。乃以炬燭投於殿前，帝乃驚悟。及董卓破京師，散其美人，焚其宮館。至魏咸熙中，先所投燭處，夕夕有光如星。後人以為神光，於此地立小屋，名曰「餘光祠」，以祈福。至魏明末，稍掃除矣。"
      },
      {
        "index": 16,
        "text": "錄曰：明、章兩主，丕承前業，風被四海，威行八區，殊边異服，祥瑞輻湊。安、靈二帝，同為敗德。夫悅目快心，罕不淪乎情欲，自非遠鑒興亡，孰能移隔下俗。佣才緣心，緬乎嗜欲，塞諫任邪，沒情於淫靡。至如列代亡主，莫不憑威猛以喪家国，肆奢麗以覆宗祀。詢考先墳，往往而載，僉求历古，所記非一。販爵鬻官，乖分職之本；露宿郊居，違省方之義。成、安二帝，載世雖遠，而乱政攸同。驗之史牒，訊諸前記，迷情狗馬，愛好龍鶴，非明王之所聞示於後也。內穷淫酷，外尽禽荒，取悅耳目，流貶萬世。是以牝妖告禍，汉靈以巷伯傾宗。酒池裸逐之醜，鳴鷄長夜之惑，事由商乙，遠仿燕丹，異代一時，可為悲矣。"
      },
      {
        "index": 17,
        "text": "献帝伏皇后，聰惠仁明，有聞於內則。及乘輿為李傕所敗，昼夜逃走，宮人奔竄，萬无一生。至河，无舟楫，后乃負帝以濟河，河流迅急，惟覺腳下如有乘踐，則神物之助焉。兵戈逼岸，後乃以身擁遏於帝。帝傷趾，后以綉拭血，刮玉釵以覆於瘡，應手則愈。以淚湔帝衣及面，潔靜如浣。軍人叹伏：雖乱犹有明智婦人。精誠之至，幽祇之所感矣。"
      },
      {
        "index": 18,
        "text": "錄曰：夫丹石可磨，而不可奪其堅色；蘭桂可折，而不可掩其貞芳。伏后履純明之姿，怀忠亮之質，臨危授命，壯夫未能加焉，知死不吝，馮媛之俦也。求之千古，亦所罕聞。"
      },
      {
        "index": 19,
        "text": "汉興，至於哀、平、元、成，尚以宮室，崇苑囿，而西京始有弘侈，東都継其繁奢，既違採椽不斫之制，尤異靈沼遵儉之風。考之皇圖，求之志錄，千家萬戶之書，台衛城隍之廣，自重門构宇以來，未有若斯之費溢也。孝哀廣四時之房，靈帝修裸遊之館，妖惑為之則神怨，工巧為之則人虐，夷国淪家，可為慟矣！及夫靈瑞、嘉禽、豔卉、殊木，生非其壤，詭色訛音，不稟正朔之地，无涉圖書所記，或緣德業以來儀，由時俗以具質，咸得而備詳矣。历覽群經，披求方冊，未若斯之宏麗矣。"
      },
      {
        "index": 20,
        "text": "郭况，光武皇后之弟也。累金数億，家僮四百餘人，以黃金為器，工冶之声，震於都鄙。時人謂：「郭氏之室，不雨而雷。」言其鋳鍛之声盛也。庭中起高閣長廡，置衡石於其上，以称量珠玉也。閣下有藏金窟，列武士以衛之。錯雜宝以飾台榭，懸明珠於四垂，昼視之如星，夜望之如月。里語曰：「洛陽多錢郭氏室，夜日昼星富无匹。」其寵者皆以玉器盛食，故東京謂郭家為「瓊廚金穴」。况小心畏慎，雖居富勢，閉門優遊，未曾干世事，為一時之智也。"
      },
      {
        "index": 21,
        "text": "錄曰：夫后族之盛，專挾內主之威，皆以黨嬖強盛，肆囂於天下，妖幸侵政，擅椒房之親。在昔魏冉，富傾嬴国；汉世王鳳，同拜五侯。館第僭於京都，嬙姬麗於宮掖。瑰賂南金，弥玩於王府；緹綉雕文，被飾於土木。高廓洞門，極夏屋之盛；文馬朱軒，穷車服之靡。自古擅驕，未有如斯之例。雖三归移於管室，八佾陳於季庭，方之為劣矣。郭况內憑姻寵，外專声厲，遠採山丹之穴，積陶朱、程鄭之產，未足称其盛歟！曾不恃其戚里，矜其財勢，秉溫恭之正，守道持盈，而自競慎，是可謂知幾其神乎！"
      },
      {
        "index": 22,
        "text": "刘向於成帝之末，校書天祿閣，專精覃思。夜有老人，著黃衣，植青藜杖，登閣而進，見向暗中獨坐誦書。老父乃吹杖端，煙燃，因以見向，說開闢已前。向因受《洪范五行》之文，恐辞說繁廣忘之，乃裂裳及紳，以記其言。至曙而去，向請問姓名。云：「我是太一之精，天帝聞金卯之子有博學者，下而覌焉。」乃出怀中竹牒，有天文地圖之書：「余略授子焉」。至向子歆，從向受其術，向亦不悟此人焉。"
      },
      {
        "index": 23,
        "text": "賈逵年五岁，明惠过人。其姊韓瑤之婦，嫁瑤无嗣而归居焉，亦以貞明見称。聞鄰中讀書，旦夕抱逵隔籬而聽之。逵靜聽不言，姊以為喜。至年十岁，乃暗誦六經。姊謂逵曰：「吾家貧困，未嘗有教者入門，汝安知天下有《三墳》、《五典》而誦无遺句耶？」逵曰：「憶昔姊抱逵於籬間聽鄰家讀書，今萬不遺一。」乃剝庭中桑皮以為牒，或題於扉屏，且誦且記。期年，經文通遍。於閭里每有覌者，称云振古无倫。門徒來學，不遠萬里，或襁負子孫，舍於門側，皆口授經文，贈献者積粟盈倉。或云：「賈逵非力耕所得，誦經口倦，世所謂舌耕也。」"
      },
      {
        "index": 24,
        "text": "何休木訥多智，《三墳》、《五典》，陰陽算術，河洛讖緯，及遠年古諺，历代圖籍，莫不咸誦也。門徒有問者，則為注記，而口不能說。作《左氏膏肓》、《公羊廢疾》、《穀梁墨守》，謂之「三闕」。言理幽微，非知機藏往，不可通焉。及鄭康成鋒起而攻之，求學者不遠千里，嬴粮而至，如細流之赴巨海。京師謂康成為「經神」，何休為「學海」。"
      },
      {
        "index": 25,
        "text": "任末年十四時，學无常師，負笈不遠險阻。每言：「人而不學，則何以成？」或依林木之下，編茅為庵，削荊為筆，克樹汁為墨。夜則映星望月，暗則縷麻蒿以自照。覌書有合意者，題其衣裳，以記其事。門徒悅其勤學，更以靜衣易之。非聖人之言不視。臨終誡曰：「夫人好學，雖死若存；不學者雖存，謂之行屍走肉耳！」河洛秘奧，非正典籍所載，皆注記於柱壁及園林樹木，慕好學者，來輒寫之。時人謂任氏為「經苑」。"
      },
      {
        "index": 26,
        "text": "曹曾，魯人也。本名平，慕曾參之行，改名為曾。家財巨億，事親尽礼，日用三牲之养，一味不虧於是。不先親而不食新味也。為客於人家，得新味則含怀而归。不畜鷄犬，言喧囂驚動於親老。時亢旱，井池皆竭。母思甘清之水，曾跪而操瓶，則甘泉自湧，清美於常。學徒有貧者，皆給食。天下名書，上古以來，文篆訛落者，曾皆刊正，垂萬餘卷。及国难既夷，收天下遺書於曾家，連車継軌，輸於王府。諸弟子於門外立祠，謂曰「曹師祠」。及世乱，家家焚廬，曾慮先文湮沒，乃積石為倉以藏書，故謂曹氏為「書倉」。"
      },
      {
        "index": 27,
        "text": "錄曰：覌乎刘向顯學於汉成時，才包三古，藝該九聖，懸日月以來，其類少矣。逮乎後汉，賈、何、任、曹之學，並為聖神，通生民到今，盖斯而已。若顏淵之殆庶幾；關美、張霸，何足顯大儒哉！至如五君之徒，孔門之外未有也，方之入室，彼有慚焉。賈氏之姊，所謂知識婦人鑒乎聖也。"
      }
    ]
  }
}