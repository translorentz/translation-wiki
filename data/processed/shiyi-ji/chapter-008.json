{
  "chapterNumber": 8,
  "title": "卷八",
  "sourceContent": {
    "paragraphs": [
      {
        "index": 1,
        "text": "吳"
      },
      {
        "index": 2,
        "text": "孫堅母妊堅之時，夢腸出繞腰，有一童女負之，繞吳閶門外，又授以芳茅一莖。童女語曰：「此善祥也，必生才雄之子。今賜母以土，王於翼、軫之地，鼎足於天下。百年中應於異宝授於人也。」語畢而覺，日起筮之。筮者曰：「所夢童女負母繞閶門，是太白之精，感化來夢。」夫帝王之興，必有神迹自表，白氣者，金色。及吳滅而踐晉祚，夢之徵焉。"
      },
      {
        "index": 3,
        "text": "錄曰：按《吳書》云：「孫堅母怀堅之時，夢腸出繞閶門。」與王之說為異。夫西方金位，以葉晉德，興亡之兆，後而效焉。盖表吳亡而授晉也。夫六夢八徵，著明《周易》，授蘭怀日，事類而非。及吳氏之興年，嘉禾之號，芳茅之徵信矣。至晉太康元年，孫皓送六金玺云：「時无玉工，故以金為印玺。」夫孫氏擅割江東，包捲百越，吞席汉陽，威惕中夏，富強之業，三雄比盛。時有未賓而兵戈岁起，每梗心於邛蜀，憤慨於燕魏，四方未夷，有事征伐，因之以師旅，遵之以儉素，去其遊侈之費，塞茲雕靡之塗，不欲使四方民勞，非无玉工也。固能輕彼池山，賤斯棘实，汉鄙盈車之屑，燕棄璞於衡廡，沉河底谷，義昭攸古，務崇儉約，豈非高歟！及乎吳亡時，以六代金玺归晉，堅母之夢驗矣。"
      },
      {
        "index": 4,
        "text": "吳主趙夫人，丞相達之妹。善畫，巧妙无雙，能於指間以彩絲織雲霞龍蛇之錦，大則盈尺，小則方寸，宮中謂之「機絕」。孫權常叹魏、蜀未夷，軍旅之隙，思得善畫者使圖山川地勢軍陣之像。達乃進其妹。權使寫九州方岳之勢。夫人曰：「丹青之色，甚易歇滅，不可久宝；妾能刺綉，列国方帛之上，寫以五岳河海城邑行陣之形。」既成，乃進於吳主，時人謂之「針絕」。雖棘刺木猴，雲梯飛䲻，无过此麗也。權居昭陽宮，倦暑，乃褰紫綃之帷，夫人曰：「此不足貴也。」權使夫人指其意思焉。答曰：「妾欲穷慮尽思，能使下綃帷而清風自入，視外无有蔽礙，列侍者飄然自涼，若馭風而行也。」權称善。夫人乃扸發，以神膠續之。神膠出郁夷国，接弓弩之断弦，百断百續也。乃織為羅縠，累月而成，裁為幔，內外視之，飄飄如煙氣輕動，而房內自凉。時權常在軍旅，每以此幔自隨，以為徵幕。舒之則廣縱一丈，捲之則可納於枕中，時人謂之「絲絕」。故吳有「三絕」，四海无俦其妙。後有貪寵求媚者，言夫人幻耀於人主，因而致退黜。雖見疑墜，犹存錄其巧工。吳亡，不知所在。"
      },
      {
        "index": 5,
        "text": "吳主潘夫人，父坐法，夫人輸入織室，容態少俦，為江東絕色。同幽者百餘人，謂夫人為神女，敬而遠之。有司聞於吳主，使圖其容貌。夫人憂戚不食，減瘦改形。工人寫其真狀以進，吳主見而喜悅，以虎魄如意抚按即折。嗟曰：「此神女也，愁貌尚能惑人，况在欢樂！」乃命雕輪就織室，納於後宮，果以姿色見寵。每以夫人遊昭宣之台，志意幸愜，既尽酣醉，唾於玉壺中，使侍婢瀉於台下，得火齊指环，即掛石榴枝上，因其處起台，名曰环榴台。時有諫者云：「今吳、蜀爭雄，『还刘』之名，將為妖矣！」權乃翻其名曰榴环台。又與夫人遊釣台，得大魚。王大喜，夫人曰：「昔聞泣魚，今乃為喜，有喜必憂，以為深戒！」至於末年，漸相譖毀，稍見離退。時人謂「夫人知幾其神」。吳主於是罷宴，夫人果見棄逐。釣台基今尚存焉。"
      },
      {
        "index": 6,
        "text": "錄曰：趙、潘二夫人，妍明伎藝，婉娈通神，抑亦汉遊洛妃之俦，荊巫雲雨之類；而能避妖幸之嬖，睹進退之機。夫盈則有虧，道有崇替，居盛必衰，理固明矣。語乎榮悴，譬諸草木，華落張弛，勢之必然。巧言萋斐，前王之所信惑。是以申、褒見列於前周，班、趙載詳於往汉。異代同聞，可為叹也！"
      },
      {
        "index": 7,
        "text": "黃龍元年，始都武昌。時越巂之南，献背明鳥，形如鶴，止不向明，巢常對北，多肉少毛，声音百変，聞鐘磬笙竽之声，則奮翅搖頭。時人以為吉祥。是岁迁都建業，殊方多貢珍奇。吳人語訛，呼背明為背亡鳥。国中以為大妖，不及百年，當有喪乱背叛滅亡之事，散逸奔逃，墟无煙火。果如斯言。後此鳥不知所在。"
      },
      {
        "index": 8,
        "text": "張承之母孫氏，怀承之時，乘輕舟遊於江浦之際，忽有白蛇長三尺，騰入舟中。母祝曰：「若為吉祥，勿毒噬我！」縈而將还，置諸房內，一宿視之，不復見蛇，嗟而惜之。鄰中相謂曰：「昨見張家有一白鶴聳翮入云。」以告承母，母使筮之。筮者曰：「此吉祥也。蛇、鶴延年之物；從室入雲，自下升高之象也。昔吳王闔閭葬其妹，殉以美女、珍宝、異劍，穷江南之富。未及十年，雕雲覆於溪谷，美女遊於冢上，白鵠翔於林中，白虎嘯於山側，皆昔時之精靈，今出於世，當使子孫位超臣極，擅名江表。若生子，可以名曰白鵠。」及承生，位至丞相、輔吳將軍，年逾九十，蛇、鵠之祥也。"
      },
      {
        "index": 9,
        "text": "錄曰：国之將亡，其兆先見。《傳》曰：「明神見之，覌其德也。」及归命面縛來降，斯為效矣。蛇、鵠者，蟲禽之最靈，張氏以為嘉瑞。《吳越春秋》、百家雜說云，吳王闔閭，崇飾厚葬，生埋美人，多藏宝物。数百年後，靈鵠翔於林壑，神虎嘯於山丘，湛盧之劍，飛入於楚。收魂聚怪，富麗以極，而詭異失中，不如速朽。昔宋桓、盛姬，前史譏其驕惑，嬴博楊孫，君子貴其合礼。覌夫遠古，指詳中代，求諸事迹，儉泰相懸。至如末世，漸相誇矯，生滋淫湎，死則同殉，委積珍宝，埃塵滅身，乖於同穴，可謂叹歟！"
      },
      {
        "index": 10,
        "text": "呂蒙入吳，吳主勸其學業，蒙乃博覽群籍，以《易》為宗。常在孫策座上酣醉，忽臥，於夢中誦《周易》一部，俄而驚起。眾人皆問之。蒙曰：「向夢見伏犧、周公、文王，與我論世祚興亡之事，日月貞明之道，莫不穷精極妙。未該玄旨，故空誦其文耳。」眾座皆云：「呂蒙囈語通《周易》。」"
      },
      {
        "index": 11,
        "text": "錄曰：夫精誠之至，葉於幽冥，與日月均其明，與四時齊其契，故能德会三古，道合神微。若鄭君之感先聖，周盤之夢東里，迹同事異，光被遐策，索隱鉤深，妙於玄旨。孔門群說，未若呂生之學焉。"
      },
      {
        "index": 12,
        "text": "孫和悅邓夫人，常置膝上。和於月下舞水精如意，誤傷夫人頰，血流污褲，嬌姹弥苦。自舐其瘡，命太醫合藥。醫曰：「得白獺髓，雜玉與琥珀屑，當滅此痕。」即購致百金，能得白獺髓者，厚賞之。有富春漁人云：「此物知人欲取，則逃入石穴。伺其祭魚之時，獺有鬥死者，穴中應有枯骨，雖无髓，其骨可合玉舂為粉，噴於瘡上，其痕則滅。」和乃命合此膏，琥珀太多，及差而有赤點如朱，逼而視之，更益其妍。諸嬖人欲要寵，皆以丹脂點頰而後進幸。妖惑相動，遂成淫俗。"
      },
      {
        "index": 13,
        "text": "孫亮作琉璃屏風，甚薄而瑩澈，每於月下清夜舒之。常與愛姬四人，皆振古絕色：一名朝姝，二名麗居，三名洛珍，四名潔華。使四人坐屏風內，而外望之，如无隔，惟香氣不通於外。為四人合四氣香，殊方異国所出，凡經踐躡宴息之處，香氣沾衣，历年弥盛，百浣不歇，因名曰「百濯香」。或以人名香，故有朝姝香，麗居香，洛珍香，潔華香。亮每遊，此四人皆同輿席，來侍皆以香名前後為次，不得乱之。所居室名為「思香媚寢」。"
      },
      {
        "index": 14,
        "text": "蜀"
      },
      {
        "index": 15,
        "text": "先主甘后，沛人也，生於微賤。裡中相者云：「此女後貴，位極宮掖。」及后長，而体貌特異，至十八，玉質柔肌，態媚容冶。先主召入綃帳中，於戶外望者，如月下聚雪。河南献玉人，高三尺，乃取玉人置后側，昼則講說軍謀，夕則擁后而玩玉人。常称玉之所貴，德比君子，况為人形，而不可玩乎？后與玉人潔白齊潤，覌者殆相乱惑。嬖寵者非惟嫉於甘后，亦妒於玉人也。后常欲琢毀坏之，乃誡先主曰：「昔子罕不以玉為宝，《春秋》美之；今吳、魏未滅，安以妖玩經怀。凡淫惑生疑，勿復進焉！」先主乃撤玉人，嬖者皆退。當斯之時，君子議以甘后為神智婦人焉。"
      },
      {
        "index": 16,
        "text": "糜竺用陶朱計術，日益億萬之利，貨擬王家，有宝庫千間。竺性能賑生恤死，家內馬廄屋仄有古冢，中有伏屍，夜聞涕泣声。竺乃尋其泣声之處，忽見一婦人袒背而來，訴云：「昔汉末妾為赤眉所害，叩棺見剝，今袒在地，羞昼見人，垂二百年。今就將軍乞深埋，並弊衣以掩形体。」竺許之，即命之為棺椁，以青布為衣衫，置於冢中，設祭既畢。历一年，行於路曲，忽見前婦人，所著衣皆是青布，語竺曰：「君財宝可支一世，合遭火厄，今以青蘆杖一枚長九尺，報君棺椁衣服之惠。」竺挾杖而归。所住鄰中常見竺家有青氣如龍蛇之形。或有人謂竺曰：「將非怪也？」竺乃疑此異，問其家僮。云：「時見青蘆杖自出門間，疑其神，不敢言也。」竺為性多忌，信厭術之事，有言中忤，即加刑戮，故家僮不敢言。笁貨財如山，不可算計，內以方諸盆瓶，設大珠如卵，散滿於庭，謂之「宝庭」，而外人不得窺。数日，忽青衣童子数十人來云：「糜竺家當有火厄，萬不遺一，賴君能恤斂枯骨，天道不辜君德，故來禳卻此火，當使財物不尽。自今以後，亦宜防衛！」竺乃掘溝渠周繞其庫。旬日，火從庫內起，燒其珠玉十分之一，皆是陽燧旱燥自能燒物。火盛之時，見数十青衣童子來撲火，有青氣如雲，覆於火上，即滅。童子又云：「多聚鸛鳥之類，以禳火灾；鸛能聚水於巢上也。」家人乃收鵁鶄数千頭养於池渠中，以厭火。竺叹曰：「人生財運有限，不得盈溢，懼為身之患害。」時三国交鋒，軍用萬倍，乃輸其宝物車服，以助先主：黃金一億斤，錦綉毡罽積如丘壠，駿馬萬匹。及蜀破後，无復所有，飲恨而終。"
      },
      {
        "index": 17,
        "text": "周群妙閑算術讖說。遊岷山採藥，見一白猿，從絕峰而下，対群而立。群抽所佩書刀投猿，猿化為一老翁，握中有玉版長八寸，以授群。群問曰：「公是何年生？」答曰：「已衰邁也，忘其年月，犹憶軒轅之時，始學曆数，風后、容成，皆黃帝之史，就余授曆数。至顓頊時，考定日月星辰之運，尤多差異。及春秋時，有子韋、子野、裨灶之徒，權略雖驗，未得其門。迩來世代興亡，不復可記，因以相襲。至大汉時，有洛下閎，頗得其旨。」群服其言，更精勤算術。乃考校年历之運，驗於圖緯，知蜀應滅。及明年，归命奔吳。皆云：「周群詳陰陽之精妙也。」蜀人謂之「後聖」。白猿之異，有似越人所記，而事皆迂誕，似是而非。"
      },
      {
        "index": 18,
        "text": "錄曰：孫和、孫亮、刘備，並惑於淫寵之玩，忘於軍旅之略，犹比強大魏，克伐无功，可為嗟矣！周群之學，通於神明，白猿之祥，有類越人問劍之言，其事迂誕，若是而非也。夫陰陽遞生，五行迭用，由水火相生，亦以相滅。《淮南子》云「方諸向月津為水」，以厭火灾浮。糜氏富於珍奇，削方諸為鳥獸之狀，犹土龍以祈雨也。鵁鶄之音，與方諸相乱，盖声之訛矣。羽毛之類，非可御烈火，於義則為乖，於事則違類，先《墳》舊《典》，說以其詳焉。"
      }
    ]
  }
}