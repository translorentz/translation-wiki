{
  "chapterNumber": 1,
  "title": "卷一",
  "sourceContent": {
    "paragraphs": [
      {
        "index": 1,
        "text": "春皇庖犧"
      },
      {
        "index": 2,
        "text": "春皇者，庖犧之別號。所都之國，有華胥之洲。神母遊其上，有青虹繞神母，久而方滅，即覺有娠，歷十二年而生庖犧。長頭修目，龜齒龍唇，眉有白毫，鬚垂委地。或人曰：「歲星十二年一周天，今葉以天時。且聞聖人生皆有祥瑞。昔者人皇蛇身九首，肇自開闢。於時日月重輪，山明海靜。自爾以來，為陵成谷，世歷推移，難可紀算。比於聖德，有逾前皇。禮義文物，於茲始作。去巢穴之居，變茹腥之食，立禮教以導文，造干戈以飾武。絲桑為瑟，均土為塤。禮樂於是興矣。調和八風，以畫八卦，分六位以正六宗。於時未有書契，規天為圖，矩地取法，視五星之文，分晷景之度，使鬼神以致群祠，審地勢以定川岳，始嫁娶以修人道。庖者，包也，言包含萬象。以犧牲登荐於百神，民服其聖，故曰庖犧，亦謂伏羲。變混沌之質，文宓其教，故曰宓犧。布至德於天下，元元之類，莫不尊焉。以木德称王，故曰春皇。其明睿照於八區，是謂太昊。昊者，明也。位居東方，以含養蠢化，葉於木德，其音附角，號曰「木皇」。"
      },
      {
        "index": 3,
        "text": "炎帝神農"
      },
      {
        "index": 4,
        "text": "炎帝始教民耒耜，躬勤畎畝之事，百穀滋阜。聖德所感，无不著焉。神芝發其異色，靈苗擢其嘉穎，陸地丹蕖，駢生如盖，香露滴瀝，下流成池，因為豢龍之圃。朱草蔓衍於街衢，卿雲蔚藹於叢薄，築圓丘以祀朝日，飾瑤階以揖夜光。奏九天之和樂，百獸率舞，八音克諧，木石潤澤。時有流雲灑液，是謂「霞漿」，服之得道，後天而老。有石璘之玉，號曰「夜明」，以暗投水，浮而不滅。當斯之時，漸革庖犧之樸，辨文物之用。時有丹雀銜九穗禾，其墜地者，帝乃拾之，以植於田，食者老而不死。採峻鍰之銅以為器。峻鍰，山名也。下有金井，白氣冠其上。人升於其間，雷霆之聲，在於地下。井中之金柔弱，可以緘縢也。"
      },
      {
        "index": 5,
        "text": "錄曰：謹按《周易》云：伏羲為上古，觀文於天，察理於地，俯仰二儀，經綸萬象，至德備於冥昧，神化通於精粹。是以圖書著其迹，河洛表其文。變太素之質，改淳遠之化，三才之位既立，四維之義乃張。禮樂文物，自茲而始。降於下代，漸相移襲。《八索》載其遐軌，《九丘》紀其淳化，備昭籍箓，編列柱史。考驗先經，刊詳往誥，事列方典，取徵群籍，博採百家，求詳可證。按《山海經》云：「棠帝之山，出浮水玉。巫閭之地，其木多文。」自非道真俗樸，理会冥旨，與四時齊其契，精靈協其德，禎祥之異，胡可致哉！故使迹感誠著，幽只不藏其宝，只心剪害，殊性之類必馴也。以降露成池，蓄龍為圃。及乎夏代，世載綿絕，時有豢龍之官。考諸遐籍，由斯立矣。"
      },
      {
        "index": 6,
        "text": "軒轅黃帝"
      },
      {
        "index": 7,
        "text": "軒轅出自有熊之國。母曰昊樞，以戊己之日生，故以土德称王也。時有黃星之祥。考定歷紀，始造書契。服冕垂衣，故有袞龍之頌。變乘桴以造舟楫，水物為之祥踴，滄海為之恬波。泛河沉璧，有澤馬群鳴，山車滿野。吹玉律，正璇衡。置四史以主圖籍，使九行之士以統萬國。九行者，孝、慈、文、信、言、忠、恭、勇、義。以覌天地，以祠萬靈，亦為九德之臣。薰風至，真人集，乃厭世於昆台之上，留其冠、劍、佩、舄焉。昆台者，鼎湖之極峻處也，立館於其下。帝乘雲龍而遊。殊鄉絕域，至今望而祭焉。帝以神金鑄器，皆銘題。及升遐後，群臣觀其銘，皆上古之字，多磨滅缺落。凡所造建，咸刊記其年時，辭蹟皆質。詔使百辟群臣受德教者，先列珪玉於蘭蒲席上，燃沉榆之香，舂雜寶為屑，以沉榆之膠和之為泥，以塗地，分別尊卑華戎之位也。帝使風后負書，常伯荷劍，旦遊洹流，夕歸陰浦，行萬里而一息。洹流如沙塵，足踐則陷，其深難測。大風吹沙如霧，中多神龍魚鱉，皆能飛翔。有石蕖青色，堅而甚輕，從風靡靡，覆其波上，一莖百葉，千年一花。其地一名「沙瀾」，言沙湧起而成波瀾也。仙人寧封食飛魚而死，二百年更生，故寧先生遊沙海七言頌云：「青蕖灼爍千載舒，百齡暫死餌飛魚。」則此花此魚也。"
      },
      {
        "index": 8,
        "text": "少昊"
      },
      {
        "index": 9,
        "text": "少昊以金德王。母曰皇娥，處璇宮而夜織。或乘桴木而晝遊，經歷穷桑滄茫之浦。時有神童，容貌絕俗，稱為白帝之子，即太白之精，降乎水際，與皇娥宴戲，奏㛐娟之樂，遊漾忘歸。窮桑者，西海之濱，有孤桑之樹，直上千尋，葉紅椹紫，萬歲一實，食之後天而老。帝子與皇娥泛於海上，以桂枝為表，結薰茅為旌，刻玉為鳩，置於表端，言鳩知四時之候，故《春秋傳》曰「司至」，是也。今之相風，此之遺像也。帝子與皇娥並坐，撫桐峰梓瑟。皇娥倚瑟而清歌曰：「天清地曠浩茫茫，萬象回薄化無方。浛天蕩蕩望滄滄，乘桴輕漾著日傍。當其何所至窮桑，心知和樂悅未央。」俗謂遊樂之處為桑中也。《詩》中《衛風》云：「期我乎桑中。」蓋類此也。白帝子答歌：「四維八埏眇難極，驅光逐影窮水域。璇宮夜靜當軒織。桐峰文梓千尋直，伐梓作器成琴瑟。清歌流暢樂難極，滄湄海浦來棲息。」及皇娥生少昊，號曰窮桑氏，亦曰桑丘氏。至六國時，桑丘子著陰陽書，即其餘裔也。少昊以主西方，一號金天氏，亦曰金窮氏。時有五鳳，隨方之色，集於帝庭，因曰鳳鳥氏。金鳴於山，銀湧於地。或如龜蛇之類，乍似人鬼之形，有水屈曲亦如龍鳳之狀，有山盤紆亦如屈龍之勢，故有龍山、龜山、鳳水之目也。亦因以為姓，末代為龍丘氏，出班固《藝文志》；蛇丘氏，出《西王母神異傳》。"
      },
      {
        "index": 10,
        "text": "顓頊"
      },
      {
        "index": 11,
        "text": "帝顓頊高陽氏，黃帝孫，昌意之子。昌意出河濱，遇黑龍負玄玉圖。時有一老叟謂昌意云：「生子必葉水德而王。」至十年，顓頊生，手有文如龍，亦有玉圖之像。其夜昌意仰視天，北辰下，化為老叟。及顓頊居位，奇祥眾祉，莫不總集，不稟正朔者，越山航海而皆至也。帝乃揖四方之靈，群后執珪以禮，百辟各有班序。受文德者，錫以鐘磬；受武德者，錫以干戈。有浮金之鐘，沉明之磬，以羽毛拂之，則声振百里。石浮於水上，如萍藻之輕，取以為磬，不加磨琢。及朝萬國之時，及奏含英之樂，其音清密，落雲間之羽，鯨鯢游湧，海水恬波。有曳影之劍，騰空而舒，若四方有兵，此劍則飛起指其方，則剋伐；未用之時，常於匣里如龍虎之吟。"
      },
      {
        "index": 12,
        "text": "溟海之北，有勃鞮之國。人皆衣羽毛，无翼而飛，日中无影，寿千歲。食以黑河水藻，飲以陰山桂脂。憑風而翔，乘波而至。中國氣暄，羽毛之衣，稍稍自落。帝乃更以文豹為飾。献黑玉之环，色如淳漆。貢玄駒千匹。帝以駕鉄輪，騁勞殊鄉絕域。其人依風泛黑河以旋其國也。"
      },
      {
        "index": 13,
        "text": "闇河之北，有紫桂成林，其实如棗，群仙餌焉。韓終採藥四言詩曰：「闇河之桂，实大如棗。得而食之，後天而老。」"
      },
      {
        "index": 14,
        "text": "高辛"
      },
      {
        "index": 15,
        "text": "帝嚳之妃，邹屠氏之女也。軒轅去蚩尤之凶，迁其民善者於邹屠之地，迁惡者於有北之鄉。其先以地命族，後分為邹氏、屠氏。女行不踐地，常履風雲，遊於伊、洛。帝乃期焉，納以為妃。妃常夢吞日，則生一子，凡經八夢，則生八子。世謂為「八神」，亦謂「八翌」，翌，明也，亦謂「八英」，亦謂「八力」，言其神力英明，翌成萬象，億兆流其神睿焉。"
      },
      {
        "index": 16,
        "text": "有丹丘之國，献碼碯甕，以盛甘露。帝德所洽，被於殊方，以露充於廚也。碼碯，石類也，南方者為之勝。今善別馬者，死則破其腦視之。其色如血者，則日行萬里，能騰空飛；腦色黃者，日行千里；腦色青者，嘶聞数百里；腦色黑者，入水毛鬣不濡，日行五百里；腦色白者，多力而怒。今為器多用赤色，若是人工所製者，多不成器，亦殊樸拙。其國人聽馬鳴則別其腦色。丹丘之地，有夜叉駒跋之鬼，能以赤馬腦為瓶。盂及樂器，皆精妙輕麗。中國人有用者，則魑魅不能逢之。一說云，馬腦者，言是惡鬼之血，凝成此物。昔黃帝除蚩尤及四方群凶，並諸妖魅，填川滿谷，積血成淵，聚骨如岳。数年中，血凝如石，骨白如灰，膏流成泉。故南方有肥泉之水，有白堊之山，望之峨峨，如霜雪矣。又有丹丘，千年一燒，黃河千年一清，至聖之君，以為大瑞。丹丘之野多鬼血，化為丹石，則碼碯也。不可斫削雕琢，乃可鋳以為器也。當黃帝時，碼碯甕至，堯時犹存，甘露在其中，盈而不竭，謂之宝露，以班賜群臣。至舜時，露已漸減。隨帝世之污隆，時淳則露滿，時澆則露竭，及乎三代，減於陶唐之庭。舜迁宝甕於衡山之上，故衡山之岳有宝露壇。舜於壇下起月館，以望夕月。舜南巡至衡山，百辟群后皆得露泉之賜。時有雲氣生於露壇，又迁宝甕於零陵之上。舜崩，甕淪於地下。至秦始皇通汨羅之流為小溪，徑從長沙至零陵，掘地得赤玉甕，可容八斗，以應八方之数，在舜庙之堂前。後人得之，不知年月。至後汉東方朔識之，朔乃作《宝甕銘》曰「宝雲生於露壇，祥風起於月館，望三壺如盈尺，視八鴻如縈帶。」三壺，則海中三山也。一曰方壺，則方丈也；二曰蓬壺，則蓬萊也；三曰瀛壺，則瀛洲也。形如壺器。此三山上廣、中狹、下方，皆如工製，犹華山之似削成。八鴻者，八方之名；鴻，大也。登月館以望四海三山，皆如聚米縈帶者矣。"
      },
      {
        "index": 17,
        "text": "唐堯"
      },
      {
        "index": 18,
        "text": "帝堯在位，聖德光洽。河洛之濱，得玉版方尺，圖天地之形。又獲金璧之瑞，文字炳列，記天地造化之始。四凶既除，善人來服，分職設官，彝倫攸敘。乃命大禹，疏川瀦澤。有吳之鄉，有北之地，无有妖灾。沉翔之類，自相馴擾。幽州之墟，羽山之北，有善鳴之禽，人面鳥喙，八翼一足，毛色如雉，行不踐地，名曰青鸐，其声似鐘磬笙竽也。《世語》曰：「青鸐鳴，時太平。」故盛明之世，翔鳴薮澤，音中律呂，飛而不行。至禹平水土，棲於川岳，所集之地，必有聖人出焉。自上古鋳諸鼎器，皆圖像其形，銘讚至今不絕。堯登位三十年，有巨查浮於西海，查上有光，夜明昼滅。海人望其光，乍大乍小，若星月之出入矣。查常浮繞四海，十二年一周天，周而復始，名曰貫月查，亦謂掛星查，羽人棲息其上。群仙含露以漱，日月之光則如冥矣。虞、夏之季，不復記其出沒。遊海之人，犹傳其神偉也。西海之西，有浮玉山。山下有巨穴，穴中有水，其色若火，昼則通曨不明，夜則照耀穴外，雖波涛灌蕩，其光不滅，是謂「陰火」。當堯世，其光爛起，化為赤雲，丹輝炳映，百川恬澈。遊海者銘曰「沉燃」，以應火德之運也。堯在位七十年，有鵉雏歲歲來集，麒麟遊於薮澤，梟鴟逃於絕漠。有秖支之國献重明之鳥，一名「雙睛」，言雙睛在目。狀如鷄，鳴似鳳。時解落毛羽，肉翮而飛。能搏逐猛獸虎狼，使妖灾群惡不能為害。飴以瓊膏。或一歲数來，或数歲不至。國人莫不掃灑門戶，以望重明之集。其未至之時，國人或刻木，或鋳金，為此鳥之狀，置於門戶之間，則魑魅醜類自然退伏。今人每歲元日，或刻木鋳金，或圖畫為鷄於牖上，此之遺像也。"
      },
      {
        "index": 19,
        "text": "虞舜"
      },
      {
        "index": 20,
        "text": "虞舜在位十年，有五老遊於國都，舜以師道尊之，言則及造化之始。舜禪於禹，五老去，不知所從。舜乃置五星之祠以祭之。其夜有五長星出，薰風四起，連珠合璧，祥應備焉。萬國重譯而至。有大頻之國，其民來朝，乃問其灾祥之数。對曰：「昔北極之外，有潼海之水，渤潏高隱於日中。有巨魚大蛟，莫測其形也，吐氣則八極皆暗，振鬐則五岳波蕩。當堯時，怀山為害，大蛟縈天，縈天則三河俱溢，海瀆同流。」三河者，天河、地河、中河是也。此三水有時通壅，至聖之治，水色俱澄，无有流沫。及帝之商均，暴乱天下，則巨魚吸日，蛟繞於天，故誣妄也。此言吸日而星雨皆墜，抑亦似是而非也。故使後來為之回惑，托以无稽之言，特取其愛博多奇之間，錄其廣異宏麗之靡矣。舜葬蒼梧之野，有鳥如雀，自丹州而來，吐五色之氣，氤氳如雲，名曰憑霄雀，能群飛銜土成丘墳。此鳥能反形變色，集於峻林之上。在木則為禽，行地則為獸，變化无常。常遊丹海之際，時來蒼梧之野。銜青砂珠，積成壟阜，名曰「珠丘」。其珠輕細，風吹如塵起，名曰「珠塵」。今蒼梧之外，山人採藥，時有得青石，圓潔如珠，服之不死，帶者身輕。故仙人方回《遊南岳七言讚》曰：「珠塵圓潔輕且明，有道服者得長生。」"
      },
      {
        "index": 21,
        "text": "冀州之西二萬里，有孝养之國。其俗人年三百歲，而織茅為衣，即《尚書》「島夷卉服」之類也。死，葬之中野，百鳥銜土為墳，群獸為之掘穴，不封不樹。有親死者，剋木為影，事之如生。其俗驍勇，能嚙金石，其舌杪方而本小。手搏千鈞，以爪畫地，則洪泉湧流。善养禽獸，入海取虬龍，育於圜室，以充祭祀。昔黃帝伐蚩尤，除諸凶害，獨表此處為孝养之鄉，萬國莫不欽仰，故舜封為孝讓之國。舜受堯禪，其國執玉帛來朝，特加賓禮，異於余戎狄也。爰及鳥獸昆蟲，以應陰陽。至億萬之夫，山一輪，海一竭，魚、蛟陸居，有赤烏如鵬，以翼覆蛟、魚之上。蛟以尾叩天求雨，魚吸日之光，冥然則暗如薄蝕矣，眾星與雨偕墜。舜乃祷海岳之靈，萬國称聖。德之所洽，群祥咸至矣。"
      },
      {
        "index": 22,
        "text": "南潯之國，有洞穴陰源，其下通地脉。中有毛龍、毛魚，時蛻骨於曠澤之中。魚、龍同穴而處。其國献毛龍，一雌一雄，故置豢龍之官。至夏代养龍不絕，因以命族。至禹導川，乘此龍。及四海攸同，乃放河汭。"
      },
      {
        "index": 23,
        "text": "錄曰：按《春秋傳》云：「星隕如雨，而夜犹明。」《淮南子》云：「麒麟鬥而日月蝕，鯨魚死而彗星見。」夫盈虛薄蝕，未詳變於聖典；孛彗妖沴，著灾異於圖冊。麒麟鬥，鯨魚死，靡聞於前經。求諸正誥，殆將昧焉。"
      },
      {
        "index": 24,
        "text": "錄曰：自稽考群籍，伏羲至於軒轅、少昊、高辛、唐、虞之際，禪業相襲，符表名類，未若堯之盛也。按《易緯》云：堯為陽精，葉德乾道，粵若稽古，是謂上聖。惟天為大，惟堯則之。禪業有虞，所謂契葉符同，明象日月。盖其載籍遐曠，算紀綿遠，德業異紀，神迹各殊。考傳聞於前古，求僉言於中世，而教道參差，祥德遞起，指明群說，能无彷彿！精靈冥昧，至聖之所不語，安以淺末，貶其有无者哉！刘子政曰：「凡傳聞不如親聞，親聞不如親見。」何則？神化欻忽，出隱難常，非膚受之所考算，恒情之所思測。至如龍火鳥水之異，雲鳳麟蟲之属，魍魎百怪之形，欻忽之像，憑風雲而自生，因金玉而相化，未詳備於夏鼎，信莫記於山經。貫月槎之誕，重明桂实之說，陽燎出於冰木，陰蟲生於炎山，易腸倒舌之民，蛻骨龍肉之景，憑風雲而托生，含雨露而蠢育，已表怪於眾圖，方見偉於群記。茫茫遐迩，眇眇流文，百家迂闊，各尚斯異，非守文於一說者矣。"
      }
    ]
  }
}