{
  "chapterNumber": 3,
  "title": "மூன்றாவது சருக்கம் (Third Carukkam: The Snake and the Boar)",
  "sourceContent": {
    "paragraphs": [
      {
        "index": 0,
        "text": "[161] மற்ற மன்னன் மதிமதி யென்றிவர்\nநற்ற வத்திறை நல்லறம் புல்லலாம்\nபற்றி னோடு முடிந்தனர் பல்பிறப்\nபுற்ற தாகு முரைக்குறு கின்றதே."
      },
      {
        "index": 1,
        "text": "[162] யசோதரன் மயிலாய்ப் பிறத்தல்\nவிந்த நாம விலங்கலின் மன்னவன்\nவந்தொர் மாமயி லின்வயிற் றண்டமாய்\nநந்து நாளிடை நாயொடு கண்டகன்\nவந்தொர் வாளியி னானது வாட்டினான்."
      },
      {
        "index": 2,
        "text": "[163] முட்டையை வேட்டுவன் வளர்த்தல்\nஅம்பின் வாயுமி ழண்ட* மெடுத்தவன்\nவம்பு வாரண முட்டையின் வைத்துடன்\nகொம்ப னாயிது கொண்டு வளர்க்கென\nநம்பு காமர் புளிஞிகை நல்கினான்."
      },
      {
        "index": 3,
        "text": "[164] சந்திரமதி நாயாய்ப் பிறத்தல்\nசந்தி ரம்மதி யாகிய தாயவள்\nவந்து மாநக ரப்புறச் சேரிவாய்\nமுந்து செய்வினை யான்முளை வாளெயிற்\nறந்த மிக்க சுணங்கம தாயினாள்."
      },
      {
        "index": 4,
        "text": "[165] மயிலும், நாயும் அரசமாளிகை வருதல்\nமயிலு ஞாயும் வளர்ந்தபின் மன்னனுக்\nகியல் பாயன மென்று கொடுத்தனர்\nவயிரி யாகு மிசோமதி மன்னவன்\nஇயலு மாளிகை யெய்தின வென்பவே."
      },
      {
        "index": 5,
        "text": "[166] மயில் வளருந் திறம் கூறல்\nமன்ன னாகிய மாமயின் மாளிகைத்\nதன்னின் முன்னெழு வார்க்குமுன் றானெழாத்\nதன்னை யஞ்சினர் தங்களைத் தான்வெருண்\nடின்ன வாற்றின் வளர்ந்திடு கின்றதே."
      },
      {
        "index": 6,
        "text": "[167] மயில் உறங்குந்திறங் கூரல்\nஅஞ்சி லோதியர்* தாமடி தைவரப்\nபஞ்சி மெல்லணை பாவிய பள்ளிமேல்\nதுஞ்சு மன்னவன் மாமயிற் றோகையோ\nடஞ்சி மெல்ல அசைந்தது பூமிமேல்."
      },
      {
        "index": 7,
        "text": "[168] மயில் உணவு கொள்ளுந் திறங் கூறல்\nசுரைய பாலடி சிற்சுவை பொற்கலத்\nதரைய மேகலை யாரி னமர்ந்துணும்\nஅரையன் மாமயி லாய்ப்புறப் பள்ளிவாய்\nஇரை அவாவி யிருந்தயில் கின்றதே."
      },
      {
        "index": 8,
        "text": "[169] சந்திரமதியாகிய நாய் வளருந் திறம்\nவந்து குப்பையின் மாசன முண்டபின்\nசிந்து மச்சில்கள் சென்று கவர்ந்துதின்\nறந்து ளும்*மக ழங்கணத் தூடுமாய்ச்\nசந்தி ரம்மதி நாய்தளர் கின்றதே."
      },
      {
        "index": 9,
        "text": "[170] வினைத்திறம் பேசல்\nநல்வ தத்தொட றத்திற நண்ணலார்\nகொல்வ தற்குள முன்செய் கொடுமையான்\nஒல்வ தற்கரு மாதுய ருற்றனர்\nவெல்வ தற்கரி தால்வினை யின்பயன்."
      },
      {
        "index": 10,
        "text": "[171] பயனால் வினையா மென்பது சமண்சமயக்கொள்கை யாதலின் \"வினையின் பயன்\" என்று விதந்தோதினார்; \"விளைவதனால் வினையாக்கும் என்பார்\"1 என்பதன் உரை காண்க.\nமயில் அட்டபங்கணைக் காண்டல்\nமற்றொர் நாள்மணி மண்டபத் தின்புடை\nஅற்ற மாவிருந் தட்டபங் கன்றனை\nமுற்று வார்முலை யாண்முயங் குந்திறம்\nமற்ற மாமயில் வந்தது கண்டதே."
      },
      {
        "index": 11,
        "text": "[172] மயில் அட்டபங்கன் கண்களை யழித்தல்\nஅப்பி றப்பி லமர்ந்ததன் காதலி\nஒப்பில் செய்கை யுணர்ந்த துணர்ந்தபின்\nதப்பி லன்னது* சாரனொண் கண்களைக்\nகுப்பு றாமிசைக்+ குத்தி யழித்ததே.$"
      },
      {
        "index": 12,
        "text": "[173] அமிர்தமதி யதனைக் கல்லால் எறிதல்\nமுத்த வாள்நகை யாள்முனி வுற்றனள்\nகைத்த லத்தொரு கற்றிரள் வீசலும்\nமத்த கத்தை மடுத்து மறித்தது\nதத்தி மஞ்ஞை தரைப்பட வீழ்ந்ததே."
      },
      {
        "index": 13,
        "text": "[174] மயில் இறத்தல்\nதாய்முன் னாகி யிறந்து பிறந்தவள்\nநாய்பின் னோடி நலிந்தது கவ்விய\nவாய்முன் மஞ்ஞை மடிந்துயிர் போயது\nதீமை செய்வினை செய்திற மின்னதே."
      },
      {
        "index": 14,
        "text": "[175] நாய் சாதல்\nநாயின் வாயில் நடுங்கிய மாமயில்\nபோய தின்னுயி ரென்றன ளென்னவும்\nஆயு மாறறி யாத விசோமதி\nநாயை யெற்றின னாய்பெய் பலகையால்."
      },
      {
        "index": 15,
        "text": "[176] மயிலாய்ப் பிறந்திருந்து இறந்த யசோதரன் முள்ளம் பன்றியாய்ப் பிறத்தல்.\nமன்னன் மாமயில் வந்துவிந் தக்கிரி\nதுன்னுஞ் சூழலுட் சூழ்மயிர் முள்ளுடை\nஇன்னல் செய்யுமோ ரேனம தாகிய\nதன்ன தாகு மருவினை யின்பயன்."
      },
      {
        "index": 16,
        "text": "[177] சந்திரமதி கருநாகமாய்ப் பிறத்தல்\nசந்தி ரம்மதி நாயுமச் சாரலின்\nவந்து காரிருள் வண்ணத்த நாகமாய்\nஅந்தி லூர்தர வார்த்துரு ளக்*குடர்\nவெந்தெ ழும்பசி விட்டது பன்றியே."
      },
      {
        "index": 17,
        "text": "[178] பன்றி சாதல்\nதாய்கொல் பன்றி தளர்ந்தயர் போழ்தனில்\nசீய மொன்றெனச்† சீறுளி யம்மெதிர்\nபாய நொந்து பதைத்துடல் வீழ்ந்தரோ\nபோய தின்னுயிர் பொன்றுபு பன்றியே."
      },
      {
        "index": 18,
        "text": "[179] பன்றி மீனாய் பிறத்தல்\nமன்னன் மாமயில் சூகரம் வார்புனல்\nஇன்னல் செய்யுஞ் சிருப்பிரை யாற்றினுள்\nஉன்னி லொப்பி* லுலோகித விப்பெயர்\nமன்னு மீனின் வடிவின தாயிற்றே."
      },
      {
        "index": 19,
        "text": "[180] சந்திரமதி முதலையாய்ப் பிறத்தல்\nசந்தி ரம்மதி நாய்கரு நாகமாய்\nமுந்து சென்று முதலைய தாயது\nவெந்து வேர்த்தின மீனை விழுங்குவான்\nஉந்தி யுந்தி யுளைந்திடு போழ்தினில்."
      },
      {
        "index": 20,
        "text": "[181] கூனியொருத்தியை அம்முதலை விழுங்கிவிடுதல்\nஅந்த ரத்தொரு கூனி நின்றாடுவாள்\nவந்து வாயின் மடுத்தது கொண்டது*\nகொந்து வேய்குழற் கூனியைக் கொல்கராத்\nதந்து கொல்கென மன்னவன் சாற்றினான்."
      },
      {
        "index": 21,
        "text": "[182] முலையைப் பற்றிக் கொல்லுதல்\nவலையின் வாழ்நரின் வாரிற் பிடித்தபின்\nசிலர்ச லாகை வெதுப்பிச் செறிந்தனர்\nகொலைவ லாளர் குறைத்தன ரீர்ந்தனர்\nஅலைசெய் தார்பலர் யாரவை சொல்லுவார்."
      },
      {
        "index": 22,
        "text": "[183] சந்திரமதி பெண்ணாடாய்ப் பிறத்தல்\nசந்தி ரம்மதி நாய்கரு நாகமாய்\nவந்து வார்வலைப் பட்ட கராமரித்\nதந்தில் வாழ்புலை யாளர்தஞ் சேரிவாய்\nவந்தொ ராட்டின் மடப்பிணை யாயதே."
      },
      {
        "index": 23,
        "text": "[184] யசோமதியால் உலோகித மீன் சிராத்தத்தில் படைக்கப்படுதல்\nமற்றை மீனுமோர் வார்வலைப் பட்டதை\nஅற்றை யில்வரு மந்தணர்* கண்டனர்\nகொற்ற மன்னவ நின்குலத் தார்களுக்\nகுற்ற செய்கைக் குரித்தென ஓதினார்."
      },
      {
        "index": 24,
        "text": "[185] சிராத்தத்தில் படைத்த மீனை யுண்டல்\nஅறுத்த மீனி னவயவ மொன்றினைக்\nகறித்தி சோமதி யிப்புவி காக்கவோர்\nஇறப்ப ருந்துறக் கத்தின் இசோதரன்\nசிறக்க வென்றனர் தீவினை யாளரே."
      },
      {
        "index": 25,
        "text": "[186] மீன் தன் பிறப்புணர்வு பெறுதல்\nநின்ற கண்டத்து நீளுயிர் போயது\nசென்ற தன்பிறப் போர்ந்து தெளிந்தது\nதின்று தின்று துறக்கத் திருத்துதல்\nநன்று நன்றென நைந்திறந் திட்டதே."
      },
      {
        "index": 26,
        "text": "[187] மீன் ஆணாடாய்ப் பிறத்தல்\nமன்னன் மாமயில் சூகர மாயமீன்\nமுன்னை யாட்டின் வயற்றின் முடிந்ததோர்\nமன்னு மாணுரு வெய்தி வளர்ந்தபின்\nதன்னை யீன்றவத் தாய்மிசைத் தாழ்ந்ததே."
      },
      {
        "index": 27,
        "text": "[188] தாயைப் புணர்ந்த அவ்யாடு கொல்லப்படுதல்\nதாயி னன்னலந் தானுகர் போழ்தினில்\nஆய கோபத் தடர்த்தொரு வன்றகர்\nபாய வோடிப் பதைத்துயிர் போயபின்\nதாய்வ யிற்றினிற் றாதுவிற் சார்ந்ததே."
      },
      {
        "index": 28,
        "text": "[189] தாயாடு இறத்தல்\nதாய்வ யிற்கரு வுட்டக ராயது\nபோய்வ ளர்ந்துழிப் பூமுடி மன்னவன்\nமேய வேட்டை விழைந்தனன் மீள்பவன்\nதாயை வாளியிற் றானுயிர்* போக்கினான்."
      },
      {
        "index": 29,
        "text": "[190] தகர்க்குட்டியை வளர்த்து வருகென வேந்தன் புலைய னொருவனைப் பணித்தல்\nவாளி யின்விழும் வன்றகர்க் குட்டியை\nநீள நின்ற புலைக்குலத் தோன்றலைத்\nதாள்வ ருத்தந் தவிர்த்து வளர்க்கென\nஆளி மொய்ம்ப னருளின னென்பவே."
      },
      {
        "index": 30,
        "text": "[191] யசோமதி சண்டமாரிக்குப் பலியூட்டுதல்\nமற்றொர் நாள்மற மாதிற்கு மன்னவன்\nபெற்றி யாற்பர விப்பெரு வேட்டைபோய்\nஉற்ற பல்லுயிர் கொன்றுவந் தேற்றினான்\nகொற்ற மிக்கெரு மைப்பலி யொன்றரோ."
      },
      {
        "index": 31,
        "text": "[192] எருமையூனைச் சிராத்தத்தில் நல்கல் நன்று எனஅந்தணர் வேந்தற்குக் கூறல்\nஇன்றெ றிந்த எருமை யிதுதனைத்\nதின்று தின்று சிராத்தஞ் செயப்பெறின்\nநன்ற தென்றன ரந்தணர் நல்கினான்*\nநின்று பின்சிலர் நீதிகள்† ஓதினார்."
      },
      {
        "index": 32,
        "text": "[193] ஒருமருங்கு மறுத்துக் கூறல்\nஆத பத்தி லுலர்ந்ததை யாதலால்\nகாது காகங் கவர்ந்தன வாமெனின்\nதீது தாமுஞ் சிராத்தஞ் செயற்கென\nஓதி னாரினி யொன்றுள தென்றனர்."
      },
      {
        "index": 33,
        "text": "[194] பிறிது விதியாகக் கழுவாய் கூறல்\nதீதி தென்ற பிசிதமுந் தேர்ந்துழிச்\nசாத நல்ல தகர்முகத் துப்படின்\nபூத மென்றனர் புண்ணிய நூல்களின்\nநாத னாரத் துராதிகள் நன்றரோ."
      },
      {
        "index": 34,
        "text": "[195] அரசன் தான் வளர்க்கும் தகரினைக் கொணர்க என்று பணித்தல்\nஎன்ற லும்மிணர் பெய்ம்முடி மன்னவன்\nநன்று நாமுன் வளர்க்க விடுத்தது\nசென்று தம்மெனச் சென்றன ரொற்றர்பின்\nநன்றி தென்று நயந்தன ரந்தணர்."
      },
      {
        "index": 35,
        "text": "[196] அந்தணர் சிராத்தஞ் செய்து வாழ்த்துதல்\nசென்று நல்லமிர் துண்டது தின்றனர்\nஅன்று மன்னன் யசோதர னன்னையோ\nடொன்றி யும்பரு லகினுள் வாழ்கென\nநன்று சொல்லினர் நான்மறை யாளரே."
      },
      {
        "index": 36,
        "text": "[197] ஆடு தன் பழம்பிறப் புணர்ந்து வருந்துதல்\nஅத்த லத்தக ராங்கது கேட்டபின்\nஒத்த தன்பிறப் புள்ளியு ளைந்துடன்\nஇத்த லத்திறை யான விசோமதி\nமத்த யானையின் மன்னவ னென்மகன்."
      },
      {
        "index": 37,
        "text": "[198] இதுவென் மாநக ருஞ்சயி னிப்பதி\nஇதுவென் மாளிகை யாமென் னுழைக்கலம்\nஇதுவெ லாமிவ ரென்னுழை யாளராம்\nஇதுவென் யானிவ ணின்னண மாயதே."
      },
      {
        "index": 38,
        "text": "[199] யான்ப டைத்த பொருட்குவை யாமிவை\nயான்வ ளர்த்த மதக்களி றாமிவை\nயானளித்த குலப்பரி யாமிவை\nயான்வி ளைத்த வினைப்பய னின்னதே."
      },
      {
        "index": 39,
        "text": "[200] இவர்க ளென்கடைக் காவல ராகுவர்\nஇவர்க ளென்படை நாயக ராகுவர்\nஇவர்க ளென்னிசை பாடுந ராடுநர்\nஇவர்க ளும்மின ரென்பரி வாரமே."
      },
      {
        "index": 40,
        "text": "[201] என்னை நஞ்சுபெய் தின்னண மாயிழைத்\nதன்ன மென்னடை யாளமிர் தம்மதி\nமன்னு தன்மறை யானொடு வைகுமோ\nஎன்னை செய்தன ளோவிவ ணில்லையால்."
      },
      {
        "index": 41,
        "text": "[202] அசைய தாகி யரும்பட ரொன்றிலா\nஇசைய‌ லாதன யானுற வித்தலைத்\nதசைதி னாளர்கள் தங்களி னென்னையிவ்\nவசையின் மன்னவன் வானுல குய்க்குமோ."
      },
      {
        "index": 42,
        "text": "[203] பேதை மாதர்பெய் நஞ்சினி லெஞ்சியிம்\nமேதி னிப்பதி யாதல் விடுத்தபின்\nயாது செய்தன னோவினை யேனிடை\nயாது செய்குவ னோவுண ரேனினி."
      },
      {
        "index": 43,
        "text": "[204] ய‌சோதரனாகிய ஆடு இறந்து வேறோர் ஆடாகப் பிறத்தல்\nஇனைய வாகிய சிந்தைக ளெண்ணிலா\nவினையி னாகிய வெந்துயர் தந்திடத்\nதனையன் மாளிகை தன்னுள நோக்குமுன்\nசினைகொண் டாடுயிர் சென்று பிறந்ததே."
      },
      {
        "index": 44,
        "text": "[205] சந்திரமதியாகிய ஆடு எருமையாய்ப் பிறத்தல்\nசந்தி ரம்மதி நாய்கரு நாகமாய்\nவந்தி டங்கரு மாகிய வாடது\nநந்து பல்பொருள் நாடு கலிங்கத்து\nவந்து மாயிட மாகி வளர்ந்ததே."
      },
      {
        "index": 45,
        "text": "[206] எருமை உஞ்சயினிக்கு வருதல்\nவணிகர் தம்முடன் மாமயி டம்மது\nபணிவில் பண்டம் பரிந்துழல் கின்றநாள்\nஅணிகொ ளுஞ்சயி னிப்புறத் தாற்றயல்\nவணிகர் வந்து மகிழ்ந்துவிட் டார்களே."
      },
      {
        "index": 46,
        "text": "[207] அரசற்குரிய மாவினை அவ்வெருமை கொன்றுவிடுதல்\nதூர பாரஞ் சுமந்த துயரது\nதீர வோடுஞ் சிருப்பிரை யாற்றினுள்\nஆர மூழ்கிவந் தம்மயி டங்கரை\nசேரு மாவினைச் சென்றெறிந் திட்டதே."
      },
      {
        "index": 47,
        "text": "[208] அதனை யரசற்கு உழையவர் கூறல்\nவரைசெய் தோண்மன்ன வணிகர் மயிடத்தால்\nஅரைச வன்ன மெனும்பெய ராகுநம்\nஅரைச வாகன மாயது போயதென்\nறுரைசெய் தாரர சர்க்குழை யாளரே."
      },
      {
        "index": 48,
        "text": "[209] வணிகர் பொருளையும் எருமையையும் கவர்ந்து வருக என மன்னன் பணித்தல்\nஅணிகொள் மாமுடி மன்ன னழன்றனன்\nவணிகர் தம்பொருள் வாரி மயிடமும்\nபிணிசெய் தெம்முழை வம்மெனப் பேணினான்\nகணித மில்பொருள் சென்று கவர்ந்தனர்."
      },
      {
        "index": 49,
        "text": "[210] எருமையைத் துன்புறுத்தல்\nஅரச னாணை யறிந்தரு ளில்லவச்\nசரண நான்கினை யுந்தனை செய்தனர்\nகரண மானவை யாவுங் களைந்தனர்\nஅரண மாமற னில்லது தன்னையே."
      },
      {
        "index": 50,
        "text": "[211] எருமையூனைச் சமைத்தல்\nகார நீரினிற் காய்ச்சி யுறுப்பரிந்\nதார வூட்டி யதன்வயி றீர்ந்தவண்\nசார நெய்பெய் சலாகை கடைந்தபின்\nகூர்முண் மத்திகை யிற்கொலை செய்தனர்."
      },
      {
        "index": 51,
        "text": "[212] உரை: உறுப்பு அரிந்து-அவ்வெருமையின் உறுப்புக்களைச் சிறிது சிறிதாகத் துண்டித்து, காரநீரினில்-காரச் சுவைமிக்க நீரில் பெய்து, காய்ச்சி-வேகவைத்து, ஆர ஊட்டி-வேண்டும் பொருள்களை நன்கு சேர்த்துச் சுவை யூட்டி, அதன் வயிறு ஈர்ந்து-அதனுடைய வயிற்றைப் போழ்ந்து, அவண்-அவ்விடத்தே, சாரநெய் பெய்-ஆன்பாலின் சாரமாகிய நெய்யைப் பெய்து, சலாகை கடைந்தபின்-இருப்புச் சலாகையை நுழைத்துக் கடைந்த பிறகு, கூர்முள் மத்திகையின்-கூரிய முள்ளையுடைய மத்தினால், கொலை செய்தனர்-கொந்தினர் எ-று\nமிளகும் அதற்கினமாகிய பிறவும் கலந்த சாற்றினைக் \"காரநீர்\" என்றும்,  காயமும் பிற விரைப்பொருளும் கலந்து புலால் நாற்றத்தைப் போக்குதலின், \"ஆரவூட்டி\" என்றும் கூறினார். வயிற்றுப் பகுதியுள் இருப்புச் சலாகை நுழைத்துக் குடைந்து தூய்தல்லதனைப் போக்கி, நெய்பெய்து, தூய்மைசெய்து, முள்ளுடைமத்தால் கடைந்து, மிகச் சிறுசிறு துண்டுகளாகச் சமைப்பது தோன்ற, \"கொலை செய்தனர்\" என்றார். சமைத்தன ரென்னாது \"கொலை செய்தன\" ரென்றதனால், ஊனை வாங்கிச் சமைத்தலும் கொலையே என்பது உணர்த்தியவாறாயிற்று.\nஅமிர்தமதி எருமையூனை யுண்டல்\nஆயி டைக்கொடி யாளமிர் தம்மதி\nமேய மேதித் தசைமிக வெந்ததை\nவாயின் வைத்து வயிற்றை வளர்தனள்\nமாயை செய்தன ளென்றனர் மற்றையார்."
      },
      {
        "index": 52,
        "text": "[213] செய்யுளாதலின் சுட்டுநீண்டு யகரமெய் பெற்றது. மேய என்றதற் கேற்ப எழுவாய் வருவிக்கப்பட்டது; தன் மனைக்குப் போந்த எருமையூ னென்றுமாம். \"வாயில் வைத்து\" என வேண்டாது கூறியது, ஊனுணவின் புன்மை முடித்தற்கு. மனத்தின்கண் நல்லுணர்வும் அருளும் வளராது, பெருந்தீனி கொள்ளும் இயல்பே அவள்பால் பெருகிற்றென்பார், \"வயிற்றை வளர்த்தனள்\" என்றார். அரசமா தேவியா யிருந்து, உயிர்கள்பால் அருள் செய்யாது பெருந் தீனி தின்னும் பெருவிலங்காகும் இயல்பு பிறர் அறியாவகை மறைத் தொழுகிய துணர்ந்து கூறலின், \"மாயை செய்தனள்\" என்று இகழ்ந்தனர்.\nஅமிர்தமதி ஆட்டுக்கறி யுண்ண விழைதல்\nஇன்னு மாசை யெனக்குள திவ்வழித்\nதுன்னி வாழ்தக ரொன்றுள தின்றது\nதன்னி னாய குறங்கு கடித்து\nதின்னி னாசை சிதைத்திடு மென்றனள்."
      },
      {
        "index": 53,
        "text": "[214] எருமையூனைத் தின்ற ஆசையினால் மேலும் ஊனுண்பதற்கே அமிர்தமதியின் வேட்கை மிகுதியதால், \"இன்னுமாசையெனக்குளது\" என்றும், அவ்வாசை தீர்தற்கு ஊன்தேடிச் செல்லவேண்டிய துன்பமில்லை, நம்மரண்மனைக்கண்ணே வந்துவளரும் ஆடொன்றுளது; அதன் துடையூனே என் விருப்பத்தை நிறைவுசெய்யு மென்பாள், \"அதுதன்னி னாய குறங்கு கடித்தது தின்னினாசை சிதைந்திடும்\" என்றும் கூறினாள். இவ்யாடு புலைச்சேரியில் வளராது, அரண்மனைப் புறத்தே வளர்ந்தமையின், \"இவ்வழித் துன்னி வாழ்தக ரொன்று\"என்றாள்.\nஅமிர்தமதியின் செயற்கொடுமை கூறல்\nஅனங்க னான பெருந்தகை யண்ணலைச்\nசினங்கொ ளாவுயிர் செற்றனள் நஞ்சினில்\nகனங்கொள் காமங் கலக்கக் கலந்தனள்\nமனங்கொ ளாவொரு மானுட நாயினை."
      },
      {
        "index": 54,
        "text": "[215] அனங்கன், உருவமில்லாத காமன். தகை, அழகு. அண்ணல், பெருமை. பிறனொருவன்பாற் சென்ற காமவேட்கையால் இவ்வண்ணல்பால் விருப்பின்மையேயன்றிச் செற்றமும் கொண்டு நஞ்சூட்டிக் கொலை புரிந்தன ளாகலின், \"சினங்கொளாவுயிர் செற்றனள் நஞ்சினில்\" என்றார். கனம், மிகுதி. கலக்குதல், நன்னினைவு நிகழாவண்ணம் உள்ளத்தை அலைத்தல், \"காதலால் கடைகின்றது காமமே*\" என்றார் பிறரும். மனம்கொளல், விருப்பம் கொள்ளுதல். உருவத்தால் மக்களையும், இயல்பினால் நாயினையும் ஒத்திருத்தலின், அட்டபங்கனை \"மானுடனாய்\" என்றார்; பிறிதொன்றால் காமநலம் துய்க்கப்பட்ட‌ நாயினைத் தானும் நச்சி அவ்வின்பம் துய்க்கும் நாய்போலப் பிறனுக்குரியாளைத் தானும் நச்சி யின்பந்துய்த் தொழுகுதலின் நாயுவமம் கூறப்பட்டது.\nஅமிர்தமதி குட்டநோயடைதல்\nகுட்ட மாகிய மேனிக் குலமிலா\nஅட்ட பங்கனோ டாடி யமர்ந்தபின்\nநட்ட மாகிய நல்லெழின் மேனியன்\nகுட்ட நோயிற் குளித்திடு கின்றநாள்."
      },
      {
        "index": 55,
        "text": "[216] * சீவக. 1315.\nகுட்டநோயால் அமிர்தமதிக்குண்டாகிய அழிவினைக் கூறல்\nஅழுகி நைந்துட னஃகு மவயவத்\nதொழுகி புண்ணி னுருவின ளாயினள்\nமுழுகு சீயின் முடைப்பொலி மேனியள்\nதொழுவல் பல்பிணி நோய்களுந் துன்னினாள்."
      },
      {
        "index": 56,
        "text": "[217] (திருநாவுக். தேவாரம் பதி. 309, செ,10)\nஅயலார் அமிர்தமதியைப் பழித்துரைத்தல்\nஉம்மை வல்வினை யாலுணர் வொன்றிலாள்\nஇம்மைச் செய்த வினைப்பய னேயிவை\nஎம்மை யும்மினி நின்றிடு மிவ்வினை\nபொய்ம்மை யன்றிவள் பொன்றினும் பொன்றல."
      },
      {
        "index": 57,
        "text": "[218] உழையர் தகர் கொணரக் கண்டோர் கூறல்\nநோயி னாசைகொல் நுண்ணுணர் வின்மைகொல்\nதீய வல்வினை தேடுத லேகொலோ\nமேய மேதிப் பிணத்தை மிசைத்தனள்\nமாய மற்றிது தன்னையும் வவ்வுமே."
      },
      {
        "index": 58,
        "text": "[219] தொழுநோயுற்றார், அதனால் உடல்வலி குன்றுவதுகண்டு அதனைத் தடுக்கும் விருப்பால் உடலைப் பெருக்கும் வளம்படைத்த பொருள்களையே மிகுதியும் தின்ன விழைதலின், \"நோயின் ஆசை கொல்\" என்றும், ஊனுணவு வேண்டிப் பிறவுயிர்களைக் கொல்லும் தீவினையால் தான் உற்றிருக்கும் நோய் குன்றாது பெருகி, எய்தும் பிறப்புக்களிலும் தொடர்ந்து வருத்து மென்பதை நுணுகி யறிந்த வழி, அவ்வாசையினைப் போக்குவரென்றற்கு \"நுண்ணுணர் வின்மை கொல்\" என்றும், \"தீய வல்வினை தேடுதல்கொல்\" என்றும் கூறினார். ஏ, ஓ, அசைநிலை. ஊனாகக் கொள்ளுமிடத்து, உயிர் நீங்குதலின், \"பிணம்\" என்றார். எனவே, அதனைத் தின்பாளைப் \"பேய்மகள்\" என்று பழித்தாராயிற்று. \"இவ்வழித் துன்னி வாழ் தகர் ஒன்றுளது இன்றது, தன்னினாய குறங்கு கடித்தது, தின்னினாசை சிதைந்திடும்\" (213) என்றாளாக, உழையர், அவ்வாறே அதனைப் பற்றிக் கொணர்ந்து நிறுத்தக் கண்டோர் தம்முட் கூறிக்கொள்ளுதலின், \"இது தன்னையும்\" என்றார். உம்மை எச்சப்பொருட்டு; இதனைச் சிறப்பும்மையாகக் கொண்டு, இத் தகர் அரண்மனையிடத்தே பெரிதும் பேணி வளர்க்கப்பட்ட தென்று முரைக்க. அறமில் செயலென்றற்கு \"வவ்வும்\" என்றன ரென்க.\nதகர் அமிர்தமதியைக் காண்டல்\nஎன்று தன்புறத் திப்படிக் கூறினர்\nசென்று சேடியர் பற்றிய வத்தகர்\nஒன்று முற்ற வுணர்ந்தவள் தன்னையும்\nசென்று கண்டது சிந்தையின் நொந்தரோ."
      },
      {
        "index": 59,
        "text": "[220] முதுகினைப் புற மென்பவாகலின், பின்னே என்றற்குப் \"புறத்து\" என்றார். முன்னின் றுரைத்தற்கு அஞ்சினர், அரமாதேவியாதலின். பற்றியவழிக் கொணர்தல் தானே பெறப்படுதலின் \"பற்றிய\" என்றார். தன்னைக் கொல்வதாகிய ஒரு செயல் கருதி நிகழும் நிகழ்ச்சி, முற்றும் நன்கறிதலின் \"ஒன்றும் முற்ற வுணர்ந்து\" என்றார். தகரொன்றும் என்றுகொண்டு, அரசமாதேவியும் உழையருமாகிய பலர் கூடித் தாம் செய்யும் செயல் கொலைவினை யென்பதை யுணராராக, தகர் தான் ஒன்றாயினும், அவர் குறிப்பையும் அதுகுறித்துச் செய்வனவற்றையும் முற்ற வுணர்ந்து கொண்ட  தென்றுமாம். அவ் யாட்டின் உயிர், யசோதரனாகிய உயிராதலின், அவள் மேனியும் குறிப்பும் கண்டதும் வருத்தமுற்றமையின் \"சிந்தையின் நொந்து\" என்றும், பிறர் செலுத்தச் செல்லாது தகர் தானே அவளருகு சென்ற தென்றற்கு, \"சென்று கண்ட\" தென்றும் கூறினார். அரோ, அசை. கண்ட தகர் தனக்குள் நினைந்த நினைவுகளை மேல் இரண்டு செய்யுட்களில் விரித்துக் கூறுகின்றார்.\nதகர் தனக்குள்ளே நினைந்து கூறல்\nதேவி யென்னை முனிந்தனை சென்றொரு\nபாவி தன்னை மகிழ்ந்த பயன்கொலோ\nபாவி நின்னுரு வின்னண மாயது\nபாவி யென்னையும் பற்றினை யின்னணம்."
      },
      {
        "index": 60,
        "text": "[221] எனக்குத் தேவியாயிருந்தே என்னை வெறுத்துக் கொன்றாய் என்பவன், இதற்கு ஏது நீ ஒரு பாவியகிய அட்டபங்கனைக் கூடி யுறைதற்கு இடையூறாவே னென்ற கருத்தே யென்றான். தலைக் கூட்டத்தேயே அவன் குட்ட நோயுற்று வருந்தும் பாவி யென்று அறிந்தும், அருவராது அவனை விரும்பி யென்னை வெறுத்தனை யென்பான் \"என்னை முனிந்தனை\" என்று எடுத்தோதி, அதற்கேது வினை \"பாவிதன்னை மகிழ்ந்த பயன்கொல்\" என்றான் முன்பு செய்த பாவத்தால் குட்டநோயுற்று வருந்தும் தான் மீட்டும் பாவமே செய்தலின் \"ஒரு பாவி\" என்று அட்டபங்கனை வெகுண்டுரைத் தான் \"பாவிதன்னை மகிழ்ந்த பயன்கொல்\" என்பது நடுநிலை விளக்காய்நின்று, \"பாவி நின்னுரு இன்னணமாயது\" என்பதற்கும் ஏதுவாயிற்று. எனக்குத் தாயாகிய சந்திரமதியாகிய எருமையூனைத் தின்றதேயன்றி என்னையும் பற்றித் தின்னக் கருதினை யென்பதுபட நிற்றலின், உம்மை இறந்தது தழீஇயற்று. இன்னணம் பற்றினை யென்பதற்கு இவ்விடத்தே பற்றிக் கொணர்வித்தாய் என்றுரைப்பினுமாம்.\nநஞ்சி லன்னையொ டென்னை நலிந்தனை\nஎஞ்ச லில்சின மின்ன மிறந்திலை\nவஞ்ச னைமட வாய்மயி டம்மது\nதுஞ்சு நின்வயிற் றென்னையுஞ் சூழ்தியோ."
      },
      {
        "index": 61,
        "text": "[222] \"நஞ்சில் அன்னையொடு என்னை நலிந்தனை\" என்பது யசோ தரனாகிய பிறப்பில் நிகழ்ந்தது நினைந்து கூறல்.நல்லோர்பால் தோன்றும் சினம் தனக் கேதுவாயது ஒழிந்தவிடத் தொழியுமாதலின், எஞ்சுத லதற்கியல்பாகவும், இழிந்த நின்பால் அஃது இன்னும் ஒழியாதிருக்கின்ற தென்பான் \"எஞ்சலில் சினம் இன்னம் இறந்திலை\" என்றான்; முற்றவும் கடியுங்குற்றமன்மையின், எஞ்சலின் சினமெனப்பட்ட தெனினு மமையும். சினமாகிய  குற்றத்தின் நீங்குதலைச் சின மிறத்தல் என்பது வழக்கு. மனத்தே யுறையும் வஞ்சத்தைப் புறத்தே தன் பெண்மையால் மறைத்து ஒழுகுதல் பற்றி, அமிர்தமதியை \"வஞ்சனை மடவாய்\" என்றான், \"மேயமேதித் தசைமிக வெந்ததை, வாயின் வைத்து வயிற்றை வளர்த்தனள்\" (211) என்றாராகலின், ஈண்டு அவ்வயிற்றைக் குறிப்பால் சுடுகாடாக்கிக் \"மயிடம்மது துஞ்சும் நின்வயிற்று\" என்றும் தன்னையும் கொன்று தின் னக் கருதுவதுணர்ந்து \"என்னையும் சூழ்தியோ\" என்றும் கூறினான். ஓகாரம், வினா; அறிந்தான் வினா.\nதகரும் கொன்று தின்னப்படுதல்\nஎன்று கண்டு மொறுமொறுத் தென்செயும்\nஒன்று* நெஞ்சம துள்சுட நின்றது\nஅன்று தேவி யலைப்ப வழிந்துயிர்\nசென்ற தம்மயி டத்தொடு செல்கதி."
      },
      {
        "index": 62,
        "text": "[223] எருமையும் தகருங் கோழியாய்ப் பிறத்தல்.\nமற்றம் மாநக ரத்து மருங்கினில்\nசிற்றிற் பல்சனஞ் சேர்பறைச் சேரியின்\nஉற்று வாரணப் புள்ளுரு வாயின\nவெற்றி வேலவன் காணவி ரும்பினான்."
      },
      {
        "index": 63,
        "text": "[224] கோழி யிரண்டனையும் அரசன் கூட்டிலிட்டு வளர்த்தல்\nகண்டு மன்னவன் கண்களி கொண்டனன்\nசண்ட கன்மியைத் தந்து வளர்க்கெனக்\nகொண்டு போயவன் கூட்டுள் வளர்த்தனன்\nமண்டு போர்வினை வல்லவு மாயவே."
      },
      {
        "index": 64,
        "text": "[225] கோழிகளின் மேனிநலம் கூறல்\nதரள மாகிய நயனத்தொ டஞ்சிறை சாபம்போற் சிகியென்ன*\nமருளு மாக‌ன சிகழிகைச்+ சுடர்க்கண‌ மணிமுடி தனையொத்த\nஒளிரு பொன்னன  சரணங்கள் வயிரமுள் ளொப்பில போரின்கண்\nதளர்வில் வீரியந் தகைபெற வளர்ந்தன தமக்கிணை யவைதாமே."
      }
    ]
  }
}
