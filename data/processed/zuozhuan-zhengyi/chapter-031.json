{
  "chapterNumber": 31,
  "title": "春秋左傳正義卷31 (Zuozhuan Zhengyi, Volume 31)",
  "sourceContent": {
    "paragraphs": [
      {
        "index": 0,
        "text": "襄公十年\n【經】十年，春，公會晉侯、宋公、衛侯、曹伯、莒子、邾子、滕子、薛伯、杞伯、小邾子、齊世子光會吳於柤。（吳子在柤，晉以諸侯往會之，故曰「會吳」。吳不稱子，從所稱也。柤，楚地。○柤，莊加反。）"
      },
      {
        "index": 1,
        "text": "疏注「吳子」至「楚地」。正義曰：成十五年，諸侯大夫會吳於鍾離；五年，魯、衛會吳於善道，皆大夫來也。此傳云「會吳子壽夢」，則吳子自來也。五年戚之會，吳序鄫上。此殊吳者，亦如鍾離、善道，晉以諸侯往彼會之，故曰「會吳」也。哀十三年，公會晉侯及吳子於黃池，彼稱吳子，此不稱子者，從其所稱也。蘇氏云：「謂諸侯直稱之曰吳。」故從諸侯之所稱也。至於黃池之會，自去其僭號而稱子，以告令諸侯，故諸侯亦從而稱之也。劉炫云：「從所稱者，諸侯盟會，會則必自言其爵，盟則自言其名。」故盟得以名告神，會得以爵書策。吳是東夷之君，未閑諸夏之禮。於此自稱為吳，不知以爵告眾，故從所稱書吳也。故《釋例》云：「吳晚通上國，故其君臣朝會，不同於例，亦猶楚之初始。」是言吳未知稱爵也。"
      },
      {
        "index": 2,
        "text": "夏，五月，甲午，遂滅偪陽。（偪陽，云姓國，今彭城傳陽縣也。因柤會而滅之，故曰遂。○偪，徐甫目反，又彼力反，本或作逼。云音云。）"
      },
      {
        "index": 3,
        "text": "疏注「逼陽」至「曰遂」。○正義曰：逼陽，云姓，傳文也。《鄭語》云：「云姓，鄢、鄶、路、逼陽也。」遂者，因上事生下事之辭。此因柤會而遂滅偪陽，雖復隔以日月，文猶係於會柤。因會柤而始謀滅之，故言遂也。\n公至自會。（無傳。）楚公子貞、鄭公孫輒帥師伐宋。晉師伐秦。（荀罃不書，不親兵也。）"
      },
      {
        "index": 4,
        "text": "疏注「荀罃」至「兵也」。○正義曰：傳稱荀罃伐秦，而經不書罃，知罃不親兵，以師告也。秋，莒人伐我東鄙。"
      },
      {
        "index": 5,
        "text": "公會晉侯、宋公、衛侯、曹伯、莒子、邾子、齊世子光、滕子、薛伯、杞伯、小邾子伐鄭。（齊世子光先至於師，為盟主所尊，故在滕上。）"
      },
      {
        "index": 6,
        "text": "疏注「齊世」至「滕上」。○正義曰：《周禮·典命》：「諸侯之適子，誓於天子，攝其君，則下其君之禮一等。未誓，則以皮帛繼子男。」鄭玄云：「誓猶命也。言誓者，明天子既命，以為之嗣」也。十九年傳云：「光之立也，列於諸侯矣。」則光是未誓者也，法當繼於子男之下。柤之會，列於小邾之下，是其正也。於此伐也，傳稱「崔杼使大子光先至於師，故長於滕」。晉悼以齊是大國，光復先至，心善其共，遂進其班。為盟主所尊，故在滕上。言其非正法也。"
      },
      {
        "index": 7,
        "text": "冬，盜殺鄭公子騑、公子發、公孫輒。（非國討，當兩稱名氏。殺者非卿，故稱盜。以盜為文，故不得言其大夫。）"
      },
      {
        "index": 8,
        "text": "疏注「非國」至「大夫」。○正義曰：若國家討而殺之，則舉國名。言殺其大夫。若非國討，兩下相殺，則兩書名氏。王劄子殺召伯、毛伯是也。此非國討，亦當兩書名氏。但殺之者，尉止、司臣之徒，皆非卿也。非卿，則名氏不合見經，故稱之為盜。凡言其者，是其所有也。君是臣之君，故書弑其君。臣是君之臣，故書殺其大夫。盜者，寇賊之名，賤之不係於國。被殺者，非盜之所有。既以盜為文，故不得言其大夫，若如他物殺之。然哀四年「盜殺蔡侯申」，注云：「賤者，故稱盜。不言弑其君，賤盜也。」文十六年《公羊傳》曰：「大夫弑君稱名氏，賤者窮諸人。大夫相殺稱人，賤者窮諸盜。」其義雖不可通於《左氏》，其言賤盜之意則同。"
      },
      {
        "index": 9,
        "text": "戍鄭虎牢。（伐鄭諸侯，各受晉命戍虎牢。不復為告命，故獨書魯戍而不敘諸侯。○復，扶又反。）楚公子貞帥師救鄭。○公至自伐鄭。（無傳。）\n【傳】十年，春，會於柤，會吳子壽夢也。（壽夢，吳子乘。○夢，莫公反。）"
      },
      {
        "index": 10,
        "text": "疏注「壽夢，吳子乘」。○正義曰：十二年「吳子乘卒」是也。服虔云：「壽夢，發聲。吳蠻夷言，多發聲，數語共成一言。壽夢，一言也。經言乘，傳言壽夢，欲使學者知之也。」然壽夢與乘，聲小相涉。服以經、傳之異，即欲使同之。然則餘祭、戴吳，豈復同聲也？當是名字之異，故未言之。"
      },
      {
        "index": 11,
        "text": "三月，癸丑，齊高厚相大子光，以先會諸侯於鍾離，不敬。（吳子未至，光從東道與東諸侯會遇，非本期地，故不書會。高厚，高固子也。癸丑，月二十六日。○相，息亮反，下同。）"
      },
      {
        "index": 12,
        "text": "疏注「吳子」至「六日」。○正義曰：言先會諸侯，則是會期未到，故知吳子未至而諸侯自會也。柤與鍾離相近，地在宋之東南，知光從東道與東方諸侯遇，蓋邾、莒、滕、薛之徒，自相會遇也。本非期會之地，會亦不以告魯，故不書也。如杜此注，則吳子未至，亦未赴於柤。而上注云：「吳子在柤，諸侯往會之」者，吳子元遣告晉，言己至柤而已，非晉侯自期於柤，召吳子使赴也。戚之會，則吳子在善道，召使赴戚，故與諸國同序於列也。杜明言癸丑是三月二十六日。下四月戊午云「月一日」，五月庚寅云「月四日」，甲午云「月八日」。所以明言日者，欲證前九年「閏月」為「門五日」。於上下日月相當，故杜備言其日也。劉炫曰：「杜言癸丑二十六日者，見與下四月一日會相近，知非二會也。」"
      },
      {
        "index": 13,
        "text": "士莊子曰：「高子相大子以會諸侯，將社稷是衛，而皆不敬，（厚與光俱不敬。）棄社稷也。其將不免乎！」（為十九年齊殺高厚、二十五年弑其君光傳。）\n夏，四月，戊午，會於柤。（經書春，書始行也。戊午，月一日。）"
      },
      {
        "index": 14,
        "text": "疏注「經書春，書始行」。○正義曰：傳言夏會而經書春，知經書始行，傳言會日也。諸赴盟會者，初去告行而已。盟會必行還乃書，何則？初去之時，未知所會幾國，豈得即書會也？明其皆是行還告廟，乃書之耳。但所書者，或追記發國之初，或即書所會之日。此會柤，以其經、傳不同，乃知春行、夏會。其餘傳無會日，亦應有如此者。如此之類，是追記初行也。二十年六月庚申，公會晉侯云云於澶淵，成五年十二月巳丑，公會晉侯云云於蟲牢，如此之類，是即書會日也。此蓋舊無定法，史官不同，故立文異耳。"
      },
      {
        "index": 15,
        "text": "晉荀偃、士匄請伐偪陽，而封宋向戌焉。（以宋常事晉，而向戌有賢行，故欲封之為附庸。○行，下孟反。）荀罃曰：「城小而固，勝之不武，弗勝為笑。」固請。丙寅，圍之，弗克。（丙寅，四月九日。）孟氏之臣秦堇父輦重如役。（堇父，孟獻子家臣。步挽重車以從師。○堇，徐音謹。挽音晚。）"
      },
      {
        "index": 16,
        "text": "疏「輦重如役」。○正義曰：重者，車名也。載物必重，謂之重。人挽以行，謂之輦。軍行以載器物，止則以為藩營。此人挽此重車，以從役也。宣十二年解巳具之。"
      },
      {
        "index": 17,
        "text": "逼陽人啟門，諸侯之士門焉。（見門開，故攻之。）縣門發，郰人紇抉之，以出門者。（門者，諸侯之士在門內者也。紇，郰邑大夫，仲尼父叔梁紇也。郰邑，魯縣東南莝城是也。言紇多力，抉舉縣門，出在內者。○縣音玄，注及下同。郰，側留反。紇，恨發反。抉，鳥穴反，徐又古穴反。出，如字，一音屈遂反。）"
      },
      {
        "index": 18,
        "text": "疏「縣門」至「門者」。○正義曰：縣門者，編版廣長如門，施關機以縣門上，有寇則發機而下之。諸侯之士，攻逼陽之門，巳有入者，縣門乃發，郰人紇抉而舉之，以出門者。門者，謂攻門者也。紇為郰邑大夫，公邑大夫，皆以邑名冠之，呼為某人。孔子之父名紇，字叔梁。古人名字並言者，皆先字而後名。故《史記·孔子世家》稱為「叔梁紇」也。服虔云：「抉，撅也。謂以木撅抉縣門使舉，令下容人出也。門者下屬為句。」"
      },
      {
        "index": 19,
        "text": "狄虒彌建大車之輪，而蒙之以甲，以為櫓。（狄虒彌，魯人也。蒙，覆也。櫓，大楯。○虒音斯。彌，徐音彌，一音武脾反。櫓音魯。楯，常尹反，又音尹。）左執之，右拔戟，以成一隊。（百人為隊。○隊，徒對反，徐徒猥反。）"
      },
      {
        "index": 20,
        "text": "疏「狄虒」至「一隊」。○正義曰：鄭玄云：「大車，平地載任之車也。」《考工記》：「車人為車，柯長三尺。」大車轂長半柯，輪崇三柯。是輪高九尺，其車罔圓周二丈七尺。建，立也。立此大車之輪，而覆之以甲，以為櫓也。《考工記》：「殳長尋有四尺，車戟常，崇於殳四尺。」八尺曰尋，倍尋曰常，則戟長一丈六尺也。隊是行列之名。百人為隊，相傳為然。成一隊者，言其當百人也。"
      },
      {
        "index": 21,
        "text": "孟獻子曰：「《詩》所謂『有力如虎』者也。（《詩·邶風》也。○邶音佩。）主人縣布，堇父登之，及堞而絕之，（逼陽人縣布，以試外勇者。○堞音牒，徐養涉反。）隊，則又縣之，蘇而復上者三，主人辭焉，乃退。（主人嘉其勇，故辭謝不復縣布。○隊，直類反。復，扶又反，注同。上，時掌反。三，息暫反，又如字。）"
      },
      {
        "index": 22,
        "text": "疏「蘇而復上」。○正義曰：宣八年傳曰：「晉人獲秦諜，殺諸絳市，六日而蘇。」則蘇者，死而更生之名也。堇父隊而悶絕，似若死，然得蘇悟，而復緣布上。"
      },
      {
        "index": 23,
        "text": "帶其斷以徇於軍三日。（帶其斷布以示勇。○斷，徒亂反。徇，似俊反。）諸侯之師久於逼陽，荀偃、士匄請於荀罃曰：「水潦將降，懼不能歸，（向夏恐有久雨。從丙寅至庚寅二十五日，故曰久。○潦音老。）請班師。」（班，還也。）知伯怒，（知伯，荀罃。○知音智。）投之以機，出於其間，（出偃、匄之間。○機，本又作『幾』，同。）曰：「女成二事，而後告餘。（二事：伐逼陽，封向戌。○女音汝，下及注皆同。）餘恐亂命，以不女違。（既成改之為亂命。）女既勤君而興諸侯，牽帥老夫以至於此。既無武守，（無武功可執守。）而又欲易餘罪，曰：『是實班師，不然，克矣。』（謂偃、匄將言爾。）餘羸老也，可重任乎？（不任受女此責。○羸，劣危反。重，直用反。任音壬，注同。）七日不克，必爾乎取之！」（言當取女以謝不克之罪。）\n五月，庚寅，（月四日。）荀偃、士匄帥卒攻逼陽，親受矢石，（躬在矢石間。○卒音子忽反。）"
      },
      {
        "index": 24,
        "text": "疏注「躬在矢石間」。○正義曰：服虔云：「古者以石為箭鏑。」引《國語》「有隼集於陳侯之庭，楛矢貫之石砮」，以證石為箭鏃。若石是箭鏃，則猶是矢也，何須「矢、石」並言？杜言在矢石間，則不以石為矢也。《周禮·職金》：「凡國有大故，而用金石，則掌其令。」鄭玄云：「用金石者，作槍雷之屬。」雷即礧也。兵法：守城用礧石以擊攻者，陳思王《征蜀論》云「下礧成雷，榛殘木碎」是也。\n甲午，滅之。（月八日。）書曰「遂滅逼陽」，言自會也。（言其因會以滅國，非之也。）"
      },
      {
        "index": 25,
        "text": "疏注「言其」至「之也」。○正義曰：僖四年，公會齊侯云云侵蔡，蔡潰，遂伐楚。二十三年，齊侯伐衛，遂伐晉。如此之類，一行而有二事者，法當言「遂」。「遂」，非善惡之名，而此傳特云「書曰『遂滅逼陽』，言自會也」，則知此言「遂」者，有非之之意。所以然者，彼因伐遂伐，本謀伐行兵，容可一舉而伐兩國；會非征伐之事，荀偃、士匄於會始請，則逼陽無大罪，諸侯無宿謀，因會滅人，情在可責。傳稱「言自會也」，是尤其從會行也。《釋例》云：「會以訓上下、敘德刑。『遂滅逼陽』，言滅生於會，非本意也。」是言因會以滅國，非之之事也。「書曰」者，是重尼新意，則舊史不然。本蓋別書諸侯滅逼陽，仲尼改之，而言「遂」耳。"
      },
      {
        "index": 26,
        "text": "以與向戌，向戌辭曰：「君若猶辱鎮撫宋國，而以逼陽光啟寡君，群臣安矣，其何貺如之？（言見賜之厚無過此。○貺音況，賜也。）\n疏「光啟寡君」。○正義曰：光昭宋國，開其疆竟，以賜寡君。"
      },
      {
        "index": 27,
        "text": "若專賜臣，是臣興諸侯以自封也，其何罪大焉？敢以死請。」乃予宋公。宋公享晉侯於楚丘，請以《桑林》。（《桑林》，殷天子之樂名。）"
      },
      {
        "index": 28,
        "text": "疏注「桑林」至「樂名」。○正義曰：若非天子之樂，則宋人不當請，荀罃不須辭。以宋人請而荀罃辭，明其非常樂也。宋是殷後，得用殷樂，知《桑林》是殷天子之樂名也。經典言「樂殷為《大護》」，而此復云《桑林》者，蓋殷家本有二樂，如周之《大武》、《象舞》也。名為《大護》，則傳記有說。湯以寬政治民，除其邪虐，言能覆護下民，使得其所，故名其樂為《大護》。其曰「《桑林》」，先儒無說。唯《書傳》言，湯伐桀之後，大旱七年，史卜曰：「當以人為禱。」湯乃翦發斷爪，自以為牲，而禱於桑林之社，而雨大至，方數千里。或可禱桑林以得雨，遂以《桑林》名其樂也。皇甫謐云：「殷樂一名《桑林》。」以《桑林》為《大護》別名，無文可馮，未能察也。"
      },
      {
        "index": 29,
        "text": "荀罃辭。（辭，讓之。）荀偃、士匄曰：「諸侯宋、魯，於是觀禮。（宋，王者後，魯以周公故，皆用天子禮樂，故可觀。）魯有禘樂，賓、祭用之。（禘，三年大祭，則作四代之樂。別祭群公，則用諸侯樂。○禘，大計反。）"
      },
      {
        "index": 30,
        "text": "疏注「禘三」至「樂侯」。○正義曰：《明堂位》云：「季夏六月，以禘禮祀周公於大廟。朱幹玉戚，冕而舞《大武》。皮弁素積，裼而舞《大夏》。」彼禘祭唯用《大武》、《大夏》，而不言《韶》、《頀》。以二十九年魯為季劄，舞四代之樂，知四代之樂，魯皆有之。《明堂位》云：「凡四代之服、器，魯兼用之。」禘是三年大祭，禮無過者，知禘祭於大廟，則作四代之樂也。《禮》，唯周公之廟，得用天子之禮。知其別祭群公，則用諸侯之樂。諸侯之樂，謂時王所製之樂，《大武》是也。然則禘是禮之大者，群公不得與同，而於賓得同禘者，敬鄰國之賓，故得用大祭之樂也。其天子享諸侯，亦同祭樂。故《大司樂》云：「大祭祀，王出入，奏《王夏》；屍出入，奏《肆夏》；牲出入，奏《昭夏》。大饗不入牲，其他如祭祀。」鄭注云：「不入牲，不奏《昭夏》。王出入，賓出入，亦奏《王夏》奏《肆夏》。」又《禮記·祭統》云：「大嘗禘，升歌《清廟》，下而管《象》。」《仲尼燕居》云：「兩君相見，亦升歌《清廟》，下而管《象》。」是祭與享賓用樂同也。而荀罃云：「我辭禮矣」，沈氏云「嘉樂不野合」故也。魯之禘祭，用四代樂，則天子禘用六代樂也。鄭康成義以為禘祫各異，祫大禘小。天子祫用六代之樂，禘用四代之樂。魯有禘樂，謂有周之禘祭之樂，非《左氏》義也。劉炫云：「禘是大禮，賓得與同者，享賓用樂，禮傳無文。但賓禮既輕，必異於禘。魯以享賓，當時之失，用之巳久，遂以為常。荀偃、士匄引過謬之事，以諂晉侯，使聽宋耳。魯以禘樂享賓，猶以十一牢為士鞅。吳以引徵百牢，亦非正也。」"
      },
      {
        "index": 31,
        "text": "宋以《桑林》享君，不亦可乎？」（言具天子樂也。）舞師題以旌夏，（師，樂師也。旌夏，大旌也。題，識也。以大旌表識其行列。○題，大兮反。夏，戶雅反，注同。識，申誌反，又如字，下同。行，戶郎反。）"
      },
      {
        "index": 32,
        "text": "疏「舞師題以旌夏」。○正義曰：舞師，樂人之師，主陳設樂事者也。謂舞初入之時，舞師建旌夏，以引舞人而入，以題識其舞人之首，故晉侯卒見，懼而退入於房也。謂之旌夏，蓋形製大，而別為之名也。"
      },
      {
        "index": 33,
        "text": "晉侯懼而退入於房。（旌夏非常，卒見之，人心偶有所畏。○卒，寸忽反。）去旌，卒享而還。及著雍，疾。（晉侯疾也。著雍，晉地。○去，起呂反。著，徐都慮反，一音除慮反，雍，於用反。）卜桑林見。（祟見於卜兆。○見，賢遍反，注同。祟，息遂反。）荀偃、士匄欲奔請禱焉。（奔走還宋禱謝。○禱，於老反。）荀罃不可，曰：「我辭禮矣，彼則以之。（以用之。）猶有鬼神，於彼加之。」（言自當加罪於宋。）晉侯有間，（間，疾差也。○差，初賣反。）以逼陽子歸，獻於武宮，謂之夷俘。（諱俘中國，故謂之夷。○俘，芳夫反。）"
      },
      {
        "index": 34,
        "text": "疏「謂之夷俘」。○正義曰：昭十七年，晉荀吳滅陸渾之戎，獻俘於文宮，不言謂之夷俘，彼真是戎也。此言「謂之夷俘」，明非夷而謂之夷，知其諱俘中國，改名之也。莊三十一年傳例曰：「凡諸侯有四夷之功，則獻於王。中國則否。」中國之俘，既不合獻王，故獻廟亦諱。知其無罪，內慚於心，故諱之，謂之夷俘。"
      },
      {
        "index": 35,
        "text": "逼陽，云姓也。使周內史選其族嗣，納諸霍人，禮也。（霍，晉邑。內史，掌爵祿廢置者，使選逼陽宗族賢者，令居霍，奉云姓之祀。善不滅姓，故曰「禮也」。使周史者，示有王命。○令，力呈反，下「令在」、「勸令」同。）"
      },
      {
        "index": 36,
        "text": "疏注「霍晉」至「王命」。○正義曰：霍是舊國，閔元年，晉獻公滅之，以為晉邑也。「內史掌爵祿廢置」，《周禮·內史職》文也。《禮》：「天子不滅國，諸侯不滅姓。其身有罪宜廢者，選其親而賢者，更紹立之。」《論語》所云：「興滅國、繼絕世」者，謂此也。晉侯以逼陽之罪，不合絕祀，故歸諸天子，使周內史選逼陽宗族賢者，繼嗣逼陽之後，令居晉之霍邑，以奉云姓之祀。依《鄭語》及《世本》皆云，逼陽，云姓，是祝融之孫，陸終第四子求言之後。虞夏以來，世祀不絕。今復繼之，善其不滅姓，故曰「禮也」。晉侯不自選其人，而使周內史者，諸侯不得專封，示有王命，不自專也。言納諸霍人者，此霍邑或稱霍人，猶如晉邑謂之柏人也。必知霍人為霍邑者，班固《漢書·樊噲傳》云：「攻霍人。」是霍人，邑名也。劉炫云：「霍，晉邑；人，掌邑大夫，猶鄒邑大夫稱鄒人紇，蓋使為晉附庸也。」"
      },
      {
        "index": 37,
        "text": "師歸，孟獻子以秦堇父為右。（嘉其勇力。）生秦丕茲，事仲尼。（言二父以力相尚。子事仲尼，以德相高。○秦丕茲，一本作「秦不茲」。）"
      },
      {
        "index": 38,
        "text": "六月，楚子囊、鄭子耳伐宋，師於訾毋。（宋地。○訾，子斯反。毋音無。）庚午，圍宋，門於桐門。（不成圍而攻其城門。）晉荀罃伐秦，報其侵也。（侵在九年。）"
      },
      {
        "index": 39,
        "text": "衛侯救宋，師於襄牛。鄭子展曰：「必伐衛！不然，是不與楚也。得罪於晉，又得罪於楚，國將若之何？」子駟曰：「國病矣。」（師數出，疲病也。○數，所角反。疲音皮。）子展曰：「得罪於二大國，必亡。病，不猶愈於亡乎？」諸大夫皆以為然。故鄭皇耳帥師侵衛，楚令也。（亦兼受楚之敕命也。皇耳，皇成子。）孫文子卜追之，獻兆於定薑。薑氏問繇，（繇，兆辭。○繇，直救反。）"
      },
      {
        "index": 40,
        "text": "疏注「繇兆辭」。○正義曰：《周禮·大卜》：「掌三兆之法：一曰玉兆，二曰瓦兆，三曰原兆。其經兆之體，皆百有二十。其頌皆千有二百。」鄭玄云：「頌謂繇也。」是言灼龜得兆，其兆各有繇辭，即下三句是也。此傳唯言兆有此辭，不知卜得何兆。但知舊有此辭，故卜者得據以答薑耳。其千有二百，皆此類也。此繇辭皆韻。古人讀雄與陵為韻。《詩·無羊》、《正月》，皆以雄韻蒸韻陵，是其事也。"
      },
      {
        "index": 41,
        "text": "曰：「兆如山陵，有夫出征，而喪其雄。」薑氏曰：「征者喪雄，禦寇之利也。大夫圖之！」衛人追之，孫蒯獲鄭皇耳於犬丘。（蒯，孫林父子。○喪，息浪反，下同。禦，魚呂反。蒯，苦怪反。）\n秋，七月，楚子囊、鄭子耳侵我西鄙。（於魯無所恥，諱而不書，其義未聞。）"
      },
      {
        "index": 42,
        "text": "疏注「於魯」至「未聞」。○正義曰：服虔云：「不書，諱從晉。不能服鄭，旋復為楚、鄭所伐，恥而諱之也。」杜以從盟主而不能服叛國，於魯未足為恥。被伐無所可諱，故云「其義未聞」。"
      },
      {
        "index": 43,
        "text": "還，圍蕭，八月，丙寅，克之。（蕭，宋邑。）九月，子耳侵宋北鄙。孟獻子曰：「鄭其有災乎！師競巳甚。（競，爭競也。○爭，爭鬥之爭，下文「與之爭」同。）周猶不堪競，況鄭乎！（周謂天王。）有災，其執政之三士乎！」（鄭簡公幼少，子駟、子國、子耳秉政，故知三士任其禍也。為下盜殺三大夫傳。○少，詩照反。任音壬。）\n莒人間諸侯之有事也，故伐我東鄙。（諸侯有討鄭之事。○間，間廁之間。）"
      },
      {
        "index": 44,
        "text": "諸侯伐鄭。齊崔杼使大子光先至於師，故長於滕。（大子，宜賓之以上卿。而今晉悼以一時之宜，令在滕侯上，故傳從而釋之。○長，丁丈反。）巳酉，師於牛首。（鄭地。）"
      },
      {
        "index": 45,
        "text": "初，子駟與尉止有爭。將禦諸侯之師，而黜其車。（禦牛首師也。黜，減損）尉止獲，又與之爭。（獲囚俘。）子駟抑尉止曰：「爾車非禮也」。（言女車猶多過製。）"
      },
      {
        "index": 46,
        "text": "疏注「言女」至「過製」。正義曰：前已減損其車，復云「爾車非禮」，明是仍嫌車多，言其過製。大夫之制，不知車當幾乘。從軍之車，未必製有定限。子駟心憎尉止，嫌其豪富，本意不為過禮制也。"
      },
      {
        "index": 47,
        "text": "遂弗使獻。（不使獻所獲。）初，子駟為田洫，司氏、堵氏、侯氏、子師氏皆喪田焉。（洫，田畔溝也。子駟為田洫，以正封疆，而侵四族田。○洫，況域反。堵音者，或丁古反。喪，息浪反，下同。疆，居良反。）"
      },
      {
        "index": 48,
        "text": "疏注「洫田」至「族田」。正義曰：《考工記》：「匠人為溝洫。耜廣五寸。二耜為耦。一耦之伐，廣尺深尺謂之畎。田首倍之，廣二尺、深二尺謂之遂。九夫為井。井間廣四尺、深四尺，謂之溝。方十里為成。成間廣八尺、深八尺、謂之洫。方百里為同。同間廣二尋、深二仞，謂之澮。」然則溝洫俱是通水之路，相對大小為異耳。皆於田畔為之，故云「田畔溝也」。為田造洫，故稱「田洫」。此四族，皆是富家，占田過製。子駟為此田洫，正其封疆，於分有剩，則減給他人。故正封疆而侵四族田也。《小司徒》云：「九夫為井，四井為邑，四邑為丘，四丘為甸，四甸為縣，四縣為都。」注云：「此謂都鄙采地之制也」。"
      },
      {
        "index": 49,
        "text": "故五族聚群不逞之人，因公子之徒以作亂。（八年，子駟所殺公子[B12L]等之黨。○[B12L]，許其反，本亦作熙，又音怡。）於是子駟當國，（攝君事也。）子國為司馬，子耳為司空，子孔為司徒。冬，十月，戊辰，尉止、司臣、侯晉、堵女父、子師仆帥賊以入，晨攻執政於西宮之朝，（公宮。）殺子駟、子國、子耳，劫鄭伯以如北宮。子孔知之，故不死。（子孔，公子嘉也。知難不告，利得其處也。為十九年殺公子嘉傳。○難，乃旦反。處，昌慮反。）書曰「盜」，言無大夫焉。（尉止等五人，皆士也。大夫，謂卿。）子西聞盜，不儆而出，（子西，公孫夏，子駟子。○儆音景。夏，戶雅反。）屍而追盜。（先臨屍而逐賊。）盜入於北宮，乃歸，授甲。臣妾多逃，器用多喪。子產聞盜，（子國子。）為門者，（置守門。）庀群司，（具眾官。○庀，匹婢反。）閉府庫，慎閉藏，完守備，成列而後出，兵車十七乘，（千二百七十五人。○藏，才浪反，又如字。守，手又反。乘，繩證反。）屍而攻盜於北宮，子蟜帥國人助之，殺尉止、子師仆，盜眾盡死。侯晉奔晉，堵女父、司臣、尉翩、司齊奔宋。（尉翩，尉止子。司齊，司臣子。○翩音篇。）子孔當國，（代子駟。）為載書，以位序，聽政辟。（自群卿諸司，各守其職位，以受執政之法，不得與朝政。○辟，婢亦反。與音預，下「魯不與」同。）"
      },
      {
        "index": 50,
        "text": "疏注「自群」至「朝政」。○正義曰：於時鄭伯幼弱，政在諸卿，國事相與議之，不得一人獨決。子孔性好專權，自以身既當國，望其一聽於己。新經禍亂，與大夫設盟，為盟載之書曰：「自群卿諸司以下，皆以位之次序，一聽執政之法。悉皆稟受成旨，不得幹與朝政。」令其權柄在巳也。大夫、諸司、門子不順，子產謂之「專欲難成」，謂此也。服虔云：「鄭舊世卿，父死子代。今子孔欲擅改之，使以次先為士、大夫乃至卿也。」若如服言，唯當門子恨耳，何由大夫諸司亦不順也？子孔若為此法。即是自害其子。子孔之子，亦當恨，何獨他家門子乎？焚書倉門，則還依舊法。舊法若父死子代，子產即應代父，何由十九年始立為卿？"
      },
      {
        "index": 51,
        "text": "大夫、諸司、門子弗順，將誅之。（子孔欲誅不順者。）子產止之，請為之焚書。（既止子孔，又勸令燒除載書。○為，於偽反。）子孔不可，曰：「為書以定國，怒而焚之，是眾為政也，國不亦難乎？」（難以至治。○治，直吏反。）子產曰：「眾怒難犯，專欲難成，合二難以安國，危之道也。不如焚書以安眾。子得所欲，（欲為政也。）眾亦得安，不亦可乎？專欲無成，犯眾興禍，子必從之！」乃焚書於倉門之外，眾而後定。（不於朝內燒，欲使遠近見所燒。）"
      },
      {
        "index": 52,
        "text": "諸侯之師城虎牢而戍之。晉師城梧及製，（欲以逼鄭也。不書城，魯不與也。梧、製，皆鄭舊地。○梧音吾。）士魴、魏絳戍之。書曰：「戍鄭虎牢」，非鄭地也，言將歸焉。（二年，晉城虎牢而居之。今鄭復叛，故脩其城而置戍。鄭服，則欲以還鄭，故夫子追書，係之於鄭，以見晉誌。○復，扶又反。見，賢遍反，下同。）"
      },
      {
        "index": 53,
        "text": "疏「諸侯」至「歸焉」。○正義曰：如此傳文，諸侯戍虎牢，士魴、魏絳戍梧與製耳。其虎牢之內，亦應更有晉戍也。二年，晉城虎牢，則虎牢久巳屬晉，非復鄭有。今係鄭者，晉侯之意，鄭人若服，將歸之焉。善晉侯，故探其心而係之鄭也。《釋例》曰：「虎牢，鄭之郊竟。晉人既有之矣，又城而居之，將以脅鄭。鄭畏而強服，遇楚而復叛。八年之間，一南一北，至於數四。晉悼慮其未巳，故大城置戍，先以示威。鄭服之日，釋戍而歸之。德立刑行，故能終有鄭國。《春秋》探書其本心，善之也。」"
      },
      {
        "index": 54,
        "text": "鄭及晉平。○楚子囊救鄭。十一月，諸侯之師還鄭而南，至於陽陵。（還，繞也。陽陵，鄭地。○還，本亦作環，戶關反，徐音患，注同。）楚師不退。知武子欲退，曰：「今我逃楚，楚必驕。驕則可與戰矣。」（武子，荀罃。）欒黶曰：「逃楚，晉之恥也。合諸侯以益恥，不如死！我將獨進。」師遂進。巳亥，與楚師夾潁而軍。（潁水出城陽，至下蔡入淮。○潁音穎。）子矯曰：「諸侯既有成行，必不戰矣。（言有成去之志。）從之將退，不從亦退。（從猶服也。）退，楚必圍我，猶將退也。不如從楚，亦以退之。」（以退楚。）霄涉潁，與楚人盟。（夜渡，畏晉知之。）欒黶欲伐鄭師，（。伐涉潁者。）荀罃不可，曰：「我實不能禦楚，又不能庀鄭。鄭何罪？不如致怨焉而還。（致怨，為後伐之資。○禦，魚呂反。庀，必利反。）今伐其師，楚必救之，戰而不克，為諸侯笑。克不可命，（勝負難要，不可命以必克。○要，一遙反。）不如還也。」丁未，諸侯之師還，侵鄭北鄙而歸。（欲以致怨。）楚人亦還。（鄭服故也。）"
      },
      {
        "index": 55,
        "text": "王叔陳生與伯輿爭政。（二子，王卿士。○輿，本又作與，音同。）王右伯輿。（右，助也。○右，音又，注同。）王叔陳生怒而出奔，及河王復之，（欲奔晉。）殺史狡以說焉。（說王叔也。○狡，古卯反。說音悅，注同，又如字。）不入，遂處之。（處叔河上。）晉侯使士匄平王室，王叔與伯輿訟焉。（爭曲直。）王叔之宰（宰，家臣。）與伯輿之大夫瑕禽，（瑕禽，伯輿屬大夫。）坐獄於王庭，（獄，訟也。《周禮》：命夫命婦不躬坐獄訟，故使宰與屬大夫對爭曲直。）士匄聽之。王叔之宰曰：「篳門閨竇之人，而皆陵其上，其難為上矣。」（篳門，柴門。閨竇，小戶，穿壁為戶，上銳下方，狀如圭也。言伯輿微賤之家。○篳音必。閨音圭，本亦作「圭」。竇音豆。）瑕禽曰：「昔平王東遷，吾七姓從王，牲用備具。王賴之，而賜之騂旄之盟。（平王徙時，大臣從者有七姓。伯輿之祖，皆在其中，主為王備犧牲，共祭祀。王恃其用，故與之盟，使世守其職。騂旄，赤牛也。舉騂旄者，言得重盟，不以犬雞。○從，才用反，注同，又如字。騂，息營反，《字林》許營反。旄音毛。為，於偽反。共音恭。）"
      },
      {
        "index": 56,
        "text": "疏注「平王」至「犬雞」。○正義曰：「七姓從王」，從王之大臣，有七姓也。瑕禽言伯輿之祖是七從之一，言其世貴也。其祖為王主備犧牲，以共祭祀。王家牲用備具，王恃賴之，言其世有功也。平王初遷，國家未定，故與大臣結盟，令使世掌其職也。《周禮·牧人》「陽祀用騂牲」。《檀弓》云：「周人尚赤，牲用騂。」《尚書·洛誥》云：「文王騂牛一，武王騂牛一。」諸言騂，皆是赤牛，則知此騂旄，是赤牛也。旄謂尾也。共旌旗之用。故其字從旌，旗者，旌旗行而從風偃也。"
      },
      {
        "index": 57,
        "text": "曰：『世世無失職。』若篳門閨竇，其能來東厎乎？且王何賴焉？（言我若貧賤，何能來東，使王恃其用而與之盟邪？底，至也。○底音旨。）今自王叔之相也，政以賄成，（隨財製政。）而刑放於寵。（寵臣專刑，不任法。）\n疏「刑放於寵」。正義曰：刑罰放赦之事，在於寵臣。\n官之師旅，不勝其富。（師旅之長皆受賂。）吾能無篳門閨竇乎？（言王叔之屬富，故使吾貧。）\n疏「不勝其富」。○正義曰：勝訓堪也。言財多，故不可用盡，不能堪此富。\n唯大國圖之。（圖猶議也。）下而無直，則何謂正矣？（正者，不失下之直。○何，或作可，誤也。）"
      },
      {
        "index": 58,
        "text": "疏「下而」至「正矣」。○正義曰：凡在上，正定在下，須明在下曲直。瑕禽自云，已有直理，不被上知，則是使下無直，在上何謂正矣？故云「正者，不失下之直」也。劉炫云：「七年傳云『正直為正，正曲為直』。晉斷王朝之獄，乃以下正上。宣子若在下而無直心，何以謂之為正也？勸宣子使心正矣。」"
      },
      {
        "index": 59,
        "text": "範宣子曰：「天子所右，寡君亦右之；所左，亦左之。」（宣子知伯輿直，不欲自專，故推之於王。○右音又，下同。左音佐，下同。左、右，亦並如字。）"
      },
      {
        "index": 60,
        "text": "疏「天子」至「左之」。○正義曰：人有左右，右便，而左不便，故以所助者為右，不助者為左。宣子知伯輿直，故從王之所助也。\n使王叔氏與伯輿合要，（合要辭。）王叔氏不能舉其契。（要契之辭。○契，苦計反，注同。）"
      },
      {
        "index": 61,
        "text": "疏「使王」至「其契」。○正義曰：《周禮·鄉士職》云：「辯其獄訟，異其死刑之罪而要之。」鄭玄云：「要之為其罪辭，如今劾矣。」彼謂官人略取罪狀，為其要約之辭，如今斷事也。漢世名斷獄為劾，故云「如今劾矣」。此言要辭，亦是辭之要約，如今辯答也。合要者，使其各為要約言語，兩相辯答。伯輿辭直，王叔無以應之，故不能舉其要約之辭也。\n王叔奔晉。不書，不告也。單靖公為卿士以相王室。（代王叔。）\n襄公十有一年\n【經】十有一年，春，王正月，作三軍。（增立中軍。萬二千五百人為軍。）"
      },
      {
        "index": 62,
        "text": "疏注「增立」至「為軍」。○正義曰：昭五年云「舍中軍」，明此年作而彼年舍。故知舊有二軍，今增立中軍也。然則正是作中軍耳，而云「作三軍」者，傳言「三子各毀其乘」，則舊時屬已之乘毀之以足成三軍。是舊軍盡廢而全改作之，故云「作三軍」也。杜見其以三改二，復據彼中軍之文，故言「增立中軍」耳，「萬二千五百人為軍」，《周禮·夏官序》文。\n夏，四月，四卜郊，不從，乃不郊。（無傳。）"
      },
      {
        "index": 63,
        "text": "疏「夏四」至「不郊」。○正義曰：此「四月四卜」，與僖三十一年文同，蓋亦三月三卜，而四月又一卜也。止言「不郊」，不言免牲免牛，蓋不以其禮免，直使歸其本牧而已，故不書也。\n鄭公孫舍之帥師侵宋。"
      },
      {
        "index": 64,
        "text": "公會晉侯、宋公、衛侯、曹伯、齊世子光、莒子、邾子、滕子、薛伯、杞伯、小邾子伐鄭。（世子光至，復在莒子之先，故晉悼亦進之。○復，扶又反。）"
      },
      {
        "index": 65,
        "text": "疏注「世子」至「進之」。○正義曰：劉炫以為序莒上者，直是先至，非為先莒。今知不然者，往年傳云「齊大子光先至於師，故長於滕」，是前經為先滕至，序在滕子之上。今經序在莒子之先，明知亦先莒而至也。若非先莒而至，唯當還序滕子上耳。劉炫無所依馮，直云「先至」更長之而規杜氏，非也。"
      },
      {
        "index": 66,
        "text": "秋，七月，己未，同盟於亳城北。（亳城，鄭地。伐鄭而書「同盟」，鄭與盟可知。亳，薄洛反，徐扶各反。與音預。）公至自伐鄭。（無傳。）\n楚子、鄭伯伐宋。"
      },
      {
        "index": 67,
        "text": "公會晉侯、宋公、衛侯、曹伯、齊世子光、莒子、邾子、滕子、薛伯、杞伯、小邾子伐鄭，（晉遂尊光。）會於蕭魚。（鄭服而諸侯會。蕭魚，鄭地）公至自會。（無傳。以會至者，觀兵而不果侵伐。）"
      },
      {
        "index": 68,
        "text": "疏注「以會」至「侵伐」。○正義曰：劉炫云：「杜《釋例》自言事勢相接，或以始至，或以終致。是時史異辭，何為此注而云『不果侵伐』？」今知劉說非者，凡云「或以始致，或以終致」，皆據實有伐事。今據傳文云「觀兵於鄭東門」，是則實無伐事，故云「不果侵伐」。劉不達此意而規杜，非也。\n楚人執鄭行人良霄。（良霄，公孫輒子伯有也。○霄，音消。）冬，秦人伐晉。"
      },
      {
        "index": 69,
        "text": "【傳】十一年，春，季武子將作三軍，（魯本無中軍，唯上下二軍，皆屬於上。有事，三卿更帥以征伐。季氏欲專其民人，故假立中軍，因以改作。○更音庚。）"
      },
      {
        "index": 70,
        "text": "疏注「魯本」至「改作」。正義曰：以昭五年「舍中軍」，知此時作者，作中軍，是魯本無中軍也。以閔元年晉侯「作二軍」，謂之上軍、下軍，知魯有二軍，亦名上、下軍也。此言請為三軍，各征其軍，知往前二軍，皆屬公也。明其有事，則三卿更互帥之以征伐耳，三卿不得專其民也。此時襄公幼弱，季氏世秉魯政，因公之少，欲專其民，故假立中軍，因以改作也。《禮·明堂位》云：「成王封周公於曲阜，地方七百里。」其時必有三軍也。《詩·魯頌·宮》，頌僖公能復周公之宇，云「公徒三萬」。鄭玄云：「大國三軍，合三萬七千五百人。」言三萬者，舉成數也。則僖公復古制，亦三軍矣。蓋自文公以來，霸主之令，軍多則貢重，自減為二軍耳，非是魯眾不滿三軍也。若然，昭五年「舍中軍」，書之於經。往前若減一軍，亦應書之，而經不書者，作三軍，與舍中軍，皆是變故改常，卑弱公室，季氏秉國權，專擅改作，故史特書之耳。若國家自量彊弱，其軍或減或益，國史不須書也。何則？僖公復古，始有三萬，則以前無三萬矣。僖公作亦不書，何怪？舍不書也。蘇氏亦云「僖公之時，實有三軍，自文以後，舍其一軍。不書者，非是故有所舍，故不書」。蘇氏又云：「鄭注《詩》『公徒三萬』，以為三軍。鄭答臨碩之問，云『公徒三萬』為二軍者，鄭隨問而答，當以《詩》箋為正。」蘇氏又云：「『蒐於紅，革車千乘』，所以今不滿三軍者，以當時采地眾多，公邑民少，故不能滿三軍。三子各毀其乘以足之。」與前解異也。《周禮·小司徒》云：「凡起徒役，無過家一人。」是家出一人，故鄉為一軍。天子六軍，出自六鄉，則大國三軍，出自三鄉。其餘公邑采地之民，不在三軍之數。季武子今為三軍，則異於是矣。以魯國屬公之民，皆分為三，亦謂之三軍。其軍之民，不啻一萬二千五百家也。何則？魯國合竟之民，屬公者，豈唯有三萬七千五百家乎？明其決不然矣。由此言之，此作三軍，與《禮》之三軍，名同而實異也。春秋之世，兵革遞興，出軍多少，量敵彊弱。寇未息，卒士盡行。士卒之數，無復定準。成二年，鞍之戰，晉車八百乘，計有六萬人，唯三卿帥之。昭十三年，平丘之會，晉叔向云：「寡君有甲車四千乘在。」計四千士卒，成二十四軍爾。時晉國唯立三軍，則甲車四千，屬三軍耳。其軍豈止一萬二千五百人乎？昭八年，魯蒐於紅，傳稱「革車千乘」，千乘之眾，充三軍之數。明知此分合竟之民以為三軍。軍之所統，其數異於《禮》也。《膏肓》何休以為《左氏》說云「尊公室」，休以為與「舍中軍」義同。於義《左氏》為短。鄭康成箴云：「《左氏傳》云『作三軍』，三分公室各有其一。謂三家始專兵甲，卑公室。云《左氏》說者『尊公室』，失《左氏》意遠矣。」義符杜說也。\n告叔孫穆子曰：「請為三軍，各征其軍。」（征，賦稅也。三家各征其軍之家屬。○稅，舒銳反。）"
      },
      {
        "index": 71,
        "text": "疏注「征賦」至「家屬」。○正義曰：《周禮·大司徒》：「以土均之法，製天下之地征。」《王制》云：「市廛而不稅，關譏而不征。」經典之文，通謂賦稅為征，故云「征，賦稅也。」往前民皆屬公，公稅其民，以分賜群臣。今武子欲令民即屬己，已所應得，自稅取之，恐穆子不從，故先告之，請分國內之民以為三軍。三家各自征稅。其軍之家屬，冀望穆子亦便於己而從其計也。言軍之家屬者，丁壯從軍者，官無所稅，其家屬不入軍者，乃稅之耳。"
      },
      {
        "index": 72,
        "text": "穆子曰：「政將及子，子必不能。」（政者，霸國之政令。《禮》，大國三軍。魯次國而為大國之制，貢賦必重，故憂不能堪。）"
      },
      {
        "index": 73,
        "text": "疏注「政者」至「能堪」。○正義曰：於時天子衰微，政在霸主。霸主量國大小，責其貢賦。若為二軍，則是次國；若作三軍，則為大國。大國之制，貢賦必重，故云霸主重貢之政將及於子，子必不能堪之。憂其不能堪之，言三軍不可為也。魯為三軍、二軍，國之大小同耳。但作三軍，則自同大國；自同大國，則霸主必依大國責其貢重也。"
      },
      {
        "index": 74,
        "text": "武子固請之。穆子曰：「然則盟諸？」（穆子知季氏將復變易，故盟之。○復，扶又反。）乃盟諸僖閎。（僖公之門。○閎音宏。）"
      },
      {
        "index": 75,
        "text": "疏注「僖宮之門」。○正義曰：《釋宮》云：「弄門謂之閎。」孫炎曰：「巷舍間道也。」李巡曰：「閎，巷頭門也。」以此知僖閎是僖公之廟門也。"
      },
      {
        "index": 76,
        "text": "詛諸五父之衢。（五父衢，道名，在魯國東南。詛，以禍福之言相要。○詛，側慮反。父音甫。衢，其俱反。要，一遙反。）正月，作三軍，三分公室而各有其一。（三分國民眾。）三子各毀其乘。（壞其軍乘，分以足成三軍。○乘，繩證反，注及下並同。壞音怪。足，將住反，亦如字。）"
      },
      {
        "index": 77,
        "text": "疏注「壞其」至「三軍」。○正義曰：往前民皆屬公，國家自有二軍，若非征伐，不屬三子，故三子自以采邑之民以為已之私乘，如子產出兵車十七乘之類，是其私家車乘也。今既三分公室，所分得者，即是己有，不須更立私乘，故三子各自毀壞舊時車乘部伍，分以足成三軍也。壞者，壞其部伍將領也。合使各自屬其軍，不復立私乘故也。"
      },
      {
        "index": 78,
        "text": "季氏使其乘之人，以其役邑入者無征，（使軍乘之人，率其邑役入季氏者，無公征。）不入者倍征。（不入季氏者，則使公家倍征之。設利病，欲驅使入己。故昭五年傳曰：「季氏盡征之」。民辟倍征，故盡屬季氏。）"
      },
      {
        "index": 79,
        "text": "疏「季氏」至「倍征」。○正義曰：其乘之人，即所分得者，國內三分有一之人也。役謂共官力役，則今之丁也。邑謂賦稅，若今之租調也。以其役之與邑皆來入季氏者，則無公征也。若不以入季氏者，則使公家倍征之，當輸一而責其二也。設利害以懼民，毆之使入己耳。民畏倍征，故盡歸季氏。所分得者，無一入公也。知邑是賦稅者，以言役邑入，則役之與邑皆從民而入官也。從民入官，唯在力役與賦稅耳，故知邑是賦稅也。賦稅而謂之邑者，賦稅所入，若私邑然，故以邑言之。"
      },
      {
        "index": 80,
        "text": "孟氏使半為臣，若子若弟。（取其子弟之半也。四分其乘之人，以三歸公，而取其一。）叔孫氏使盡為臣。（盡取子弟，以其父兄歸公。）"
      },
      {
        "index": 81,
        "text": "疏「孟氏」至「為臣」。○正義曰：昭五年傳追說此事云：「季氏盡征之，叔孫氏臣其子弟，孟氏取其半焉。」叔孫氏臣其子弟，不臣父兄，謂取二分，而二歸公也。孟氏取其半，又如叔孫所取其中更取其半，又以半歸公，謂取一分，而三歸公也。彼傳順序，此文顛倒。傳意以叔孫為主，而先說孟氏，言孟氏如叔孫所得，使其半為已之臣；叔孫所得，子與弟也。此孟氏「若子若弟」，是子弟中課取其一，又分半以歸公也。叔孫使子弟盡為已臣，唯以父兄歸公耳。\n不然不舍。（製軍分民，不如是，則三家不舍其故而改作也。此蓋三家盟詛之本言。○舍音舍。）"
      },
      {
        "index": 82,
        "text": "疏注「製軍」至「未言」。○正義曰：如上所分，三家所得，又各分為四。季氏盡取四分，叔孫取二分，而二分歸公。孟氏取一分，而三分歸公。分國民以為十二，三家得七，公得五也。舍，謂舍故也。製三軍分國民，若不如是，則三家不肯舍其故法而別改作也。「使盡為臣」以上，是序事之辭。「不然不舍」一句，是要契之語，故云「此蓋三家盟詛之本言」。盟詛本言，必應詳具，但史家略取其意而為之立文，不復如本辭耳。"
      },
      {
        "index": 83,
        "text": "鄭人患晉、楚之故，諸大夫曰：「不從晉，國幾亡。（幾，近也。○幾音機，注同，徐音畿。）楚弱於晉，晉不吾疾也。（疾，急也。）晉疾，楚將辟之。何為而使晉師致死於我，（言當作何計。）楚弗敢敵，而後可固與也。」（固與晉也。）子展曰：「與宋為惡，諸侯必至，吾從之盟。楚師至，吾又從之，則晉怒甚矣。晉能驟來，楚將不能，吾乃固與晉。」大夫說之，使疆埸之司惡於宋。（使守疆埸之吏侵犯宋。○說音悅。疆，居良反，注同。埸音亦，注同。）宋向戌侵鄭，大獲。子展曰：「師而伐宋可矣。若我伐宋，諸侯之伐我必疾，吾乃聽命焉，且告於楚。楚師至，吾乃與之盟，而重賂晉師，乃免矣。」（言如此乃免於晉、楚之難。○難，乃旦反。）夏，鄭子展侵宋。（欲以致諸侯。）"
      },
      {
        "index": 84,
        "text": "四月，諸侯伐鄭。已亥，齊太子光、宋向戌先至於鄭，門於東門。（傳釋齊太子光所以序莒上也。向戌不書，宋公在會故。）其莫，晉荀罃至於西郊，東侵舊許。（許之舊國，鄭新邑。○莫音暮。）"
      },
      {
        "index": 85,
        "text": "疏「東侵舊許」。○正義曰：昭十二年傳楚子云：「我伯父昆吾，舊許是宅。鄭人貪賴其田，而不我與。」是舊許為鄭邑也。謂之舊許，明是許之舊國，許南遷而鄭得之。\n衛孫林父侵其北鄙。"
      },
      {
        "index": 86,
        "text": "六月，諸侯會於北林，師於向，（向，地在潁川長社縣東北。○向，舒亮反。）右還次於瑣，（北行而西為「右還」。熒陽宛陵縣西有瑣候亭。○瑣，素果反。宛，於阮反，又於元反。）圍鄭，觀兵於南門，（觀，示也。）西濟於濟隧。（濟隧，水名。○濟隧，上子禮反，下音遂。）鄭人懼，乃行成。"
      },
      {
        "index": 87,
        "text": "秋，七月，同盟於亳。範宣子曰：「不慎，必失諸侯。（慎，敬威儀，謹辭令。）諸侯道敝而無成，能無貳乎？（數伐鄭，皆罷於道路。○數，所角反。罷音皮。）乃盟。載書曰：「凡我同盟毋蕰年，（蕰積年穀，而不分災。○毋音無，下皆同。蕰，紆粉反。）毋壅利，（專山川之利。○壅，於勇反。）毋保奸，（藏罪人。）毋留慝，（速去惡。○慝，他得反，下同。去，起呂反。）救災患，恤禍亂，同好惡，獎王室。（獎，助也。○好、惡，並如字，或讀上呼報反，下惡路反。獎，將丈反。）或間茲命，司慎、司盟，名山、名川，（二司，天神。○間，間廁之間。茲命，本或作茲盟，誤。）"
      },
      {
        "index": 88,
        "text": "疏注「二司天神」。○正義曰：盟告諸神，而先稱二司，知其是天神也。《覲禮》：諸侯覲於天子，為宮方三百步，壇十有二尋，深四尺，加方明於其上。方明者，木也。方四尺，設六色，青、赤、白、黑、玄、黃。設六玉，圭、璋、琥、璜、璧、琮。公、侯、伯、子、男，皆就其旂而立。天子祀方明，禮日月、四瀆、山川丘陵。彼方雖不言盟，其所陳設，盟之禮也。鄭玄云：「方明者，上下四方神明之象也。會同而盟，明神監之，則謂之天之司盟。有象者，猶宗廟之有主乎？天子巡守之盟，其神主日。諸侯之盟，其神主山川。王官之伯，會諸侯而盟，其神主月。是言盟之所告，告天神也。鄭云明神監之，謂之司盟。司盟非一神也。其司慎，亦不知指斥何神。但在山川之上，知其是天神耳。名山，山之有名者，謂五嶽、四鎮也。名川，謂四瀆也。"
      },
      {
        "index": 89,
        "text": "群神群祀，（群祀，在祀典者。）先王、先公，（先王，諸侯之大祖，宋祖帝乙，鄭祖厲王之比也。先公，始封君。○大音泰。凡大祖、大廟、大官，皆放此。比，必利反。）七姓十二國之祖，（七姓：晉、魯、衛、鄭、曹、滕，姬姓；邾、小邾，曹姓；宋，子姓；齊，薑姓；莒，己姓；杞，姒姓；薛，任姓。實十三國，言「十二」，誤也。○己音紀，或音杞。任音壬。）"
      },
      {
        "index": 90,
        "text": "疏注「七姓」至「誤也」。○正義曰：「十三國為七姓」，《世本·世家》文也。姬即次曹，意及則言，不以大小為次也。實十三國，而言「十二」，服虔云：「晉主盟，不自數。」知不然者，案定四年，祝佗稱踐土之盟云「晉重、魯申」。於是晉為盟主，自在盟內。何因晉今主盟，乃不自數？故知字誤也。劉炫難服虔云：「案宣子恐失諸侯，謹慎辭令，告神要人，身不自數，己不在盟，彼叛必速。豈有如此理哉？」"
      },
      {
        "index": 91,
        "text": "明神殛之。（殛，誅也。○殛，紀力反，注同。）俾失其民，隊命亡氏，踣其國家。」（踣，斃也。○俾，本又作卑，必爾反。隊，直類反。踣，蒲北反，徐又敷豆反。斃，婢世反。）"
      },
      {
        "index": 92,
        "text": "楚子囊乞旅於秦。（乞師旅於秦。）秦右大夫詹帥師從楚子，將以伐鄭。鄭伯逆之。丙子，伐宋。（鄭逆服，故更伐宋也。秦師不書，不與伐宋而還。○詹，之廉反。與音預。）"
      },
      {
        "index": 93,
        "text": "九月，諸侯悉師以復伐鄭。（此夏諸侯皆復來，故曰「悉師」。○復，扶又反，注同。）鄭人使良霄、大宰石如楚，告將服於晉，曰：「孤以社稷之故，不能懷君。君若能以玉帛綏晉，不然，則武震以攝威之，孤之願也。」楚人執之。書曰「行人」，言使人也。（書行人，言非使人之罪。古者兵交，使在其間，所以通命示整。或執殺之，皆以為譏也。既成而後告，故書在蕭魚下。石為介，故不書。○，敕略反。攝，如字，又之涉反。使，所吏反，注同。介音界。）"
      },
      {
        "index": 94,
        "text": "疏注「書行」至「不書」。○正義曰：《釋例》曰：「使以行言，言以接事。信令之要，於是乎在。舉不以怒，則刑不濫，刑不濫，則兩國之情得通。兵有不交而解者，皆行人之勳也。是以雖飛矢在上，走驛在下。及其末節，不統大理，遷怒肆忿，快意於行人，譬諸豺狼求食而已。傳曰：『鄭人使伯蠲行成，晉人殺之，非禮也。』兵交，使在其間可也，故夫子特顯行人之文。行人有六，而傳發其三者，因良霄以顯其稱行人之事，因幹徵師以示其非罪，因叔孫婼以同外內大夫，則餘三人，皆隨例而為義也。諸以行人為名，通及外內，以卿出使，義取於非其罪也。若濤塗、寧喜之屬，罪在其身；鄭叔詹、魯行父之等，以執政受罪。本非使出，故不稱行人，從實而書，皆以罪之也。鄭祭仲之如宋也，非會非聘，與於見誘，而以行人應命，不能死節，挾偽以篡其君，故經不稱行人，以罪之也。」是言罪之，故不稱行人，則稱行人者，皆無罪也。鄭人先遣告楚，乃從諸侯，故傳在會先也。經在會後，既成而後告執，故書執在蕭魚會下。"
      },
      {
        "index": 95,
        "text": "諸侯之師觀兵於鄭東門。鄭人使王子伯駢行成。甲戌，晉趙武入盟鄭伯。冬，十月，丁亥，鄭子展出盟晉侯。（二盟不書，不告。）十二月，戊寅，會於蕭魚。（經書秋，史失之。）"
      },
      {
        "index": 96,
        "text": "疏注「經書秋，史失之」。○正義曰：會於蕭魚，經雖無月，但會下有冬，故以為會在秋也。傳言日月，次第分明，是經繆，史官失之也。"
      },
      {
        "index": 97,
        "text": "庚辰，赦鄭囚，皆禮而歸之；納斥候；（不相備也。○斥，徐音尺，一音昌夜反。）禁侵掠。晉侯使叔告於諸侯。（叔，叔向也。告諸侯，亦使赦鄭囚。○掠音亮。，許乙反。向，許丈反。）公使臧孫紇對曰：「凡我同盟，小國有罪，大國致討。苟有以藉手，鮮不赦宥。寡君聞命矣。」（言晉討小國，有藉手之功，則赦其罪人。德義如是，不敢不承命。○藉，在夜反，注同。鮮，息淺反。宥音又。）\n鄭人賂晉侯以師悝、師觸、師蠲；（悝、觸、蠲，皆樂師名。○悝，苦回反。蠲，古玄反，又音圭。）"
      },
      {
        "index": 98,
        "text": "疏注「悝觸蠲皆樂師名」。○正義曰：樂師稱師，下稱賂以樂，知此三人皆樂師。悝、觸、蠲，是其名也。服虔見下有鍾、鎛、磬，即云「三師：鍾師、鎛師、磬師」謂悝能鍾，觸能鎛，蠲能磬也。然則鄭人以師茂、師慧賂宋者，又能鍾乎？能鎛乎？三師必是能鍾磬者，要不，可即以名次配言之。"
      },
      {
        "index": 99,
        "text": "廣車、屯車淳十五乘，甲兵備，（廣車、屯車，皆兵車名。淳，耦也。○廣，古曠反。屯，徒溫反。淳，述倫反，徐又之倫反。乘，繩證反，下及注同。）"
      },
      {
        "index": 100,
        "text": "疏注「廣車」至「耦也」。○正義曰：皆是兵車，而別為之名，蓋其形製殊、用處異也。鄭玄云：「廣車，橫陳之車也」。服虔云：「屯車，屯守之車也。」或可因所用，遂為名。及其用之，亦無常也。《射禮》數射筭，「二筭為純，一筭為奇」。是淳為耦也。\n凡兵車百乘；（他兵車及廣、屯共百乘。）"
      },
      {
        "index": 101,
        "text": "疏注「他兵」至「百乘」。○正義曰：遍見服本，皆云「淳十五乘」，則凡兵車百乘者，更合言屯、廣，或屯、廣之外，別有百乘。杜本淳十五乘，更以他兵車七十乘增屯、廣，共為百乘耳。知非屯、廣之外更有百乘，而云兼屯、廣者，以上既言「廣車、屯車」，下云「凡兵車百乘」，言「凡」，是總攝之辭，故知總上屯、廣也。若然，直言兵車百乘，於理自足。上別云「廣車、屯車」者，以廣車、屯車，甲兵備足，自外之車，甲兵不備。又別有車，名非屯、廣也。\n歌鍾二肆，（肆，列也。縣鍾十六為一肆。二肆，三十二枚。○肆音四。縣音玄。）"
      },
      {
        "index": 102,
        "text": "疏注「肆列」至「一枚」。○正義曰：以肆為列者，鍾磬皆編縣之，在簨虡而各有行列也。《周禮·小胥》云：「凡縣鍾磬，半為堵，全為肆。」鄭玄云：「鍾磬者，編縣之，二八十六枚。而在一虡謂之堵。鍾一堵，磬一堵，謂之肆。半之者，謂諸侯之卿大夫士也。諸侯之卿大夫，半天子之卿大夫，西縣鍾，東縣磬。士亦半天子之士，縣磬而已。」如鄭彼言，鍾與磬全，乃成為肆。此傳於鍾即言肆者，十六枚而在一虡，古今皆同，其虡不同分也。虡不可分，而云有全有半，明如鄭言鍾磬相對，肆為全，單為半也。傳言歌鍾二肆，則兼有磬矣。若其無磬，不得成肆。杜以傳唯云「歌鍾」，故但解鍾數云「三十二枚」，其磬數亦同矣。此二肆，皆為編縣也。下云「及其鎛、磬」者，鎛是大鍾，磬是大磬，皆特縣之，非編縣也。據鄭玄《禮圖》如此也。言歌鍾者，歌必先金奏，故鍾以歌名之。《晉語》孔晁注云：「歌鍾，鍾以節歌也。」劉炫云：「傳言『歌鍾二肆，及其鎛、磬』，則鎛磬亦二肆。肆之為名，實由鍾磬相對。但傳於磬下不復更言其數。於鍾則言二肆，明鎛磬數與之同，乃成肆。若磬無二肆，則『半賜魏絳』，無磬矣，安得有金石也？知色別各三十二枚也。」歌必先云云同。\n及其鎛、磬，（鎛、磬，皆樂器。○鎛音博。）女樂二八。（十六人。）\n晉侯以樂之半賜魏絳，曰：「子教寡人和諸戎狄以正諸華。（在四年。）八年之中，九合諸侯。如樂之和，"
      },
      {
        "index": 103,
        "text": "疏「八年」至「之和」。○正義曰：服虔云：「八年，從四年以來至十一年也。九合諸侯者，五年會於戚，一也；其年又會於城棣救陳，二也；七年會於鄬，三也；八年會於邢丘，四也；九年會於戲，五也；十年會於柤，六也；又戍鄭虎牢，七也；十一年同盟於亳城北，八也；又會於蕭魚，九也。」《晉語》說此事云：「於今八年，七合諸侯。」孔晁云：「不數救陳與戍鄭虎牢，餘為七也。」如樂之和，謂諸侯和同如樂之相應和也。"
      },
      {
        "index": 104,
        "text": "無所不諧。（諧，亦和也。○九合諸侯，謂五年會戚，又會城捸救陳，七年會為阝，八年會邢丘，九年盟於戲，十年會柤，又伐鄭戍虎牢，十一年同盟亳城北，又會蕭魚。）請與子樂之。」（共此樂。○樂音洛，一音嶽，注同。）辭曰：「夫和戎狄，國之福也。八年之中，九合諸侯，諸侯無慝，君之靈也，二三子之勞也。臣何力之有焉？抑臣原君安其樂而思其終也。《詩》曰：『樂隻君子，殿天子之邦。（《詩·小雅》也。謂諸侯有樂美之德，可以鎮撫天子之邦。殿，鎮也。○殿，都遍反，注及下同。）樂隻君子，福祿攸同。（攸，所也。）便蕃左右，亦是帥從。』（便蕃，數也。言遠人相帥來服從，便蕃然在左右。○蕃音煩，注同。數，所角反。）"
      },
      {
        "index": 105,
        "text": "疏「詩曰」至「帥從」。○正義曰：《詩·小雅·采菽》之篇也。旨，美也。言樂美之德。君子以有樂美之德，可以鎮撫天子之邦國也。以有樂美之德政，故為福祿之所同歸也。既能鎮邦國，受福祿，雖復疏遠之人，便蕃然數來，在其左右，亦於是相帥而來從之也。"
      },
      {
        "index": 106,
        "text": "夫樂以安德，（和其心也。）義以處之，（處位以義。）禮以行之，（行教令。）信以守之，（守所行。）仁以厲之。（厲風俗。）而後可以殿邦國，同福祿，來遠人，所謂樂也。（言五德皆備，乃為樂，非但金石。）《書》曰『居安思危』。（逸《書》。）思則有備，有備無患。敢以此規。」（規正公。）公曰：「子之教，敢不承命！抑微子，寡人無以待戎，（待遇接納。）不能濟河。（渡河南服鄭。）夫賞，國之典也，藏在盟府，（司盟之府，有賞功之制。）"
      },
      {
        "index": 107,
        "text": "疏注「司盟」至「之制」。○正義曰：《周禮·司盟》：「會同則掌其盟約之載，既盟則貳之。」貳之者，寫兩本盟書，一埋盟處，一藏盟府也。唯言會同之盟，不掌功勳之事，而得有賞功之制者，僖五年傳曰：「虢仲、虢叔為文王卿士，勳在王室，藏於盟府。」是司盟之府，掌藏功勳典策，故有賞功之制也。\n不可廢也。子其受之！」魏絳於是乎始有金石之樂，禮也。（禮，大夫有功則賜樂。）"
      },
      {
        "index": 108,
        "text": "疏注「禮大」至「賜樂」。○正義曰：以魏絳蒙賜，始有金石之樂，知未賜不得有也。賜之而云「禮也」。知禮法得賜之也。《周禮·小胥》云：「大夫判縣，士特縣。」《鄉飲酒禮》云：「笙入堂下，磬南北面。」《鄉射禮》云：「縣於洗東北，西面。」《喪大記》云：「疾病，君大夫徹縣。」是大夫得有鍾磬之樂。有功乃賜之，正禮也。唯言魏絳有金石之樂，不言女樂。女樂，房中私宴之樂，或不以賜之。"
      },
      {
        "index": 109,
        "text": "秦庶長鮑、庶長武帥師伐晉以救鄭。（庶長，秦爵也。不書「救鄭」，巳屬晉，無所救。○長，丁丈反，下及注同。鮑，步卯反。）鮑先入晉地，士魴禦之，少秦師而弗設備。壬午，武濟自輔氏，（從輔氏渡河。○禦，魚呂反，後放此。）與鮑交伐晉師。巳丑，秦、晉戰於櫟，晉師敗績，易秦故也。（不書「敗績」，晉恥易秦而敗，故不告也。櫟，晉地。○櫟，力的反，徐失灼反。易，以豉反。）\n襄公十有二年"
      },
      {
        "index": 110,
        "text": "【經】十有二年，春，王二月，莒人伐我東鄙，圍台。（琅邪費縣南有台亭。○台，敕才反，又音台，一音翼之反。）季孫宿帥師救台，遂入鄆。（鄆，莒邑。○鄆音運。）\n夏，晉侯使士魴來聘。\n秋，九月，吳子乘卒。（五年會於戚，公不與盟，而赴以名。○與音預。）"
      },
      {
        "index": 111,
        "text": "疏注「五年」至「以名」。○正義曰：劉炫云：「杜於五年注，以為公及其盟，還而不以盟告廟也。今注云『會於戚，公不與盟，而赴以名』，何為兩注自相矛盾？今知劉難非者，以戚盟經既不書公之與否，又傳無其事，杜弘通其義，故為兩解。劉不尋杜旨而規其過，非也。\n冬，楚公子貞帥師侵宋。公如晉。"
      },
      {
        "index": 112,
        "text": "【傳】十二年，春，莒人伐我東鄙，圍台。季武子救台，遂入鄆，（乘勝入鄆，報見伐。）取其鍾以為公盤。夏，晉士魴來聘，且拜師。（謝前年伐鄭師。）"
      },
      {
        "index": 113,
        "text": "秋，吳子壽夢卒。（壽夢，吳子之號。）臨於周廟，禮也。（周廟，文王廟也。周公出文王，故魯立其廟。吳始通，故曰「禮」。○臨，力蔭反，下同。）"
      },
      {
        "index": 114,
        "text": "疏注「周廟」至「曰禮」。○正義曰：杜以下文周廟尊於周公之廟，知是文王廟也。以鄭祖厲王，立所出王廟，知為周公出文王，故魯立其廟也。哀二年，蒯聵禱云：「敢昭告皇祖文王。」衛亦立文王廟也。《郊特牲》曰：「諸侯不敢祖天子，大夫不敢祖諸侯，而公廟之設於私家，非禮也。」而諸侯得立王廟者，彼謂無功德，非王命而輒自立之，則為非禮。魯、衛有大功德，王命立之，是其正也。鄭祖厲王，亦然。此是常禮，特於吳子而傳發例者，以吳始通，公能體禮，故於此言「禮也」。\n凡諸侯之喪，異姓臨於外，（於城外，向其國。○向，或作「鄉」，許亮反。）"
      },
      {
        "index": 115,
        "text": "疏注「於城外向其國」。○正義曰：《禮·奔喪之記》云：「哭父之黨於廟，母妻之黨於寢，師於廟門外，朋友於寢門外，所識於野張帷。」此傳言「於外」，與彼「於野」同，於城外，向其國，張帷而哭之耳。\n同姓於宗廟，（所出王之廟。）"
      },
      {
        "index": 116,
        "text": "疏「同姓於宗廟」。○正義曰：此即周廟也。但發大例，意通古今，故不復斥言周耳。其實於周之世，亦周廟也。異姓之國，無所出王之廟者，其哭同姓，必不得同諸異姓，亦當於祖廟。"
      },
      {
        "index": 117,
        "text": "同宗於祖廟，（始封君之廟。）同族於禰廟。（父廟也。同族，謂高祖以下。○禰，乃禮反。）是故魯為諸姬，臨於周廟。（諸姬，同姓國。○為，於偽反，下皆同。）為邢、凡、蔣、茅、胙、祭，臨於周公之廟。（即祖廟也。六國皆周公之支子，別封為國，共祖周公。○邢音刑。蔣，將丈反。案富辰所稱邢在蔣下，今傳在凡上，未知何者為是。茅，亡交反。胙，才故反。祭，側界反，徐又如字。）"
      },
      {
        "index": 118,
        "text": "冬，楚子囊、秦庶長無地伐宋，師於楊梁，以報晉之取鄭也。（取鄭在前年。梁國雎陽縣東有地名楊梁。○長，丁丈反，下同。）"
      },
      {
        "index": 119,
        "text": "靈王求後於齊，齊侯問對於晏桓子。桓子對曰：「先王之禮辭有之。天子求後於諸侯，諸侯對曰：『夫婦所生若而人。（不敢譽，亦不敢毀，故曰若如人。○譽音餘，又如字。）妾婦之子若而人。』（言非適也。適，丁曆反。）無女而有姊妹及姑姊妹，"
      },
      {
        "index": 120,
        "text": "疏「及姑姊妹」。○正義曰：《釋親》云：「父之姊妹曰姑。」樊光曰：「《春秋傳》云『姑姊妹』，然則古人謂姑為姑姊妹。蓋父之姊為姑姊，父之妹為姑妹。」《列女傳》：「梁有節姑妹，入火而救兄子。」是謂父妹為姑妹也。後人從省，故單稱為姑也。古人稱祖父，近世單稱祖，亦此類也。"
      },
      {
        "index": 121,
        "text": "則曰『先守某公之遺女若而人。』」齊侯許昏，王使陰裏結之。（陰裏，周大夫。結，成也。為十五年劉夏逆王後傳。○守，手又反。夏，戶雅反。）\n公如晉朝，且拜士魴之辱，禮也。（士魴聘在此年夏，嫌君臣不敵，故曰「禮也」。）"
      },
      {
        "index": 122,
        "text": "秦嬴歸於楚。（秦景公妹，為楚共王夫人。○嬴音盈。）楚司馬子庚聘於秦，為夫人寧，禮也。（子庚，莊王子午也。諸侯夫人，父母既沒，歸寧使卿，故曰「禮」。）"
      },
      {
        "index": 123,
        "text": "疏「秦嬴」至「禮也」。○正義曰：此事不見於經，而傳自廣記備言，以明禮之事耳。楚共王以成元年即位，秦嬴歸楚，蓋應多年。傳因子庚之聘，發其歸楚，非此年歸，而即使歸寧。案昭元年，秦針奔晉，傳云其母曰「弗去懼選」。針則景公之弟，昭元年，其母猶在。此注云「父母既沒，歸寧使卿」者，父母並在，則身自歸寧。若父沒母存，身不自歸，則亦使卿寧也。杜云「父母既沒」，連言之耳。"
      }
    ]
  }
}