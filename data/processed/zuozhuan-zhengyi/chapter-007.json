{
  "chapterNumber": 7,
  "title": "春秋左傳正義卷06 (Zuozhuan Zhengyi, Volume 6)",
  "sourceContent": {
    "paragraphs": [
      {
        "index": 0,
        "text": "桓公七年經\n七年，春，二月，已亥，焚咸丘。【注】無傳。焚，火田也。咸丘，魯地。高平钜野縣南有咸亭。譏盡物，故書。【音義】焚，扶云反。[【疏】注「焚火」至「故書」。○正義曰：咸丘，地名。以火焚地，明為田獵，故知焚是火田也。不言蒐狩者，以火田非蒐狩之法，而直書其焚，以譏其盡物也。《釋例》曰：「咸丘，魯地，非蒐狩常處，經不言蒐狩，但稱『焚咸丘』言火田盡物，非蒐狩之義。」 是言火田非狩法，故不書狩。狩既非法，雖得地，亦譏。不複譏其失地，地咸丘，知地亦非也。《禮記•王製》云：「昆蟲未蟄，不以火田。」則是已蟄得火田也。又《爾雅•釋天》云：「火田為狩。」似法得火田，而譏其焚者，說《爾雅》者李巡、孫炎皆云「放火燒草，守其下風」。《周禮•羅氏》「蠟，則作羅襦」，鄭云：「襦，細密之羅。此時蟄者畢矣，可以羅罔圍取禽也。今俗放火張羅，其遺教。」然則彼火田者，直焚其一叢一聚，羅守下風，非謂焚其一澤也。禮，天子不合圍，諸侯不掩群。尚不盡取一群，豈容並焚一澤？知其譏盡物，故書也。沈氏以《周禮》仲春火弊，謂夏之仲春，今周之二月，乃夏之季冬，故譏其盡物，義亦通也。]\n夏，穀伯綏來朝。【音義】綏，須唯反。\n鄧侯吾離來朝。【注】不總稱朝者，各自行朝禮也。穀國在南鄉築陽縣北。【音義】築，音竹。\n桓公七年傳"
      },
      {
        "index": 1,
        "text": "七年，春，穀伯、鄧侯來朝。名，賤之也。【注】辟陋小國，賤之。禮不足，故書名。以春來，夏乃行朝禮。故經書夏。【音義】辟，匹亦反，本又作僻同。[【疏】注「辟陋」至「書夏」。○正義曰：傳直云賤之，不言賤意，以穀、鄧是南方諸侯，近楚小國，明以辟陋小國，故賤之也。賤之者，以其朝禮不足，故書名也。《曲禮》云：「諸侯不生名。」今生書其名，欲比之附庸，但實非附庸，故仍書其爵。介葛盧言來不言朝，全不能行朝禮，此則行朝禮，但禮不足耳。傳在春，經在夏，經書實朝之日，故春來至夏乃書之。《世本》鄧為曼姓，莊十六年，楚文王滅之。穀則不知何姓，是誰滅之。服注云：「穀、鄧密邇於楚，不親仁善鄰以自固，卒為楚所滅。無同好之救，桓又有弑賢兄之惡，故賤而名之。」衛冀隆難杜云：「傳曰『要結外援，好事鄰國，以衛社稷』。又云：『服於有禮，社稷之衛，穀、鄧在南，地屬衡嶽，以越棄彊楚，遠朝惡人，卒至滅亡，故書名以賤之。』杜駮論先儒，自謂一準丘明之傳，今僻陋之語，傳本無文，杜何所準馮知其辟陋？傳又稱莒之辟陋，而經無貶文，穀、鄧辟陋，何以書名？此杜義不通。」秦道靜釋云：「杞桓公來朝，用夷禮，故曰子；杞文公來盟，傳云賤之，明賤其行夷禮也。然則穀、鄧二君地接荊蠻，來朝書名，明是賤其辟陋也。此則傳有理例，故杜據而言之。若必魯桓惡人，不合朝聘，何以伯糾來聘，譏其父在？仍叔之子，譏其幼弱？又魯班齊饋，《春秋》所善，美魯桓之有禮，責三國之來伐，而言『遠朝惡人』，非其辭也。」]"
      },
      {
        "index": 2,
        "text": "夏，盟、向求成於鄭，既而背之。【注】盟、向，二邑名，隱十一年王以與鄭，故求與鄭成。【音義】盟，音孟。向，傷亮反。背音佩。[【疏】注「盟向」至「鄭成」。○正義曰：此盟、向之邑必有主據之，言「求成於鄭」，是主求成也。隱十一年，王以與鄭，傳稱王不能有。然則鄭雖得之，亦不能有，故今始求成。既而背之，是背鄭歸王，故王遷於郟。若主不歸王，則王無由得遷之也。]\n秋，鄭人、齊人、衛人伐盟、向。王遷盟、向之民於郟。【注】郟，王城。【音義】郟，古洽反。\n冬，曲沃伯誘晉小子侯，殺之。【注】曲沃伯，武公也。小子侯，哀侯子。\n桓公八年經"
      },
      {
        "index": 3,
        "text": "八年，春，正月，已卯，烝。【注】無傳。此夏之仲月，非為過而書者，為下五月複烝見瀆也。例在五年。【音義】烝，之承反。夏，戶雅反。為下，於偽反。複，扶又反。見，賢遍反。[【疏】「八年春正月已卯，烝」。○正義曰：衛氏難杜云：「上五年閉蟄而烝，謂十月，此正月烝，則是過時而烝。」《春秋》有一貶而起二事者，若武氏子來求賻，一責天王求賻，二責魯之不共。此正月烝，一責過時，二責見瀆，何為不可？而云非為過時者，秦氏釋云：「案《周禮》四時之祭，皆用四仲之月。此正月則夏之仲冬，何為不得烝，而云過時也？又傳無過時之文，明知直為再烝而瀆也。」]\n天王使家父來聘。【注】無傳。家父，天子大夫。家，氏；父，字。\n夏，五月，丁丑，烝。【注】無傳。\n秋，伐邾。【注】無傳。\n冬，十月，雨雪。【注】無傳。今八月也，書時失。【音義】雨，於付反。"
      },
      {
        "index": 4,
        "text": "祭公來，遂逆王后於紀。【注】祭公，諸侯為天子三公者。王使魯主昏，故祭公來，受命而迎也。天子無外，故因稱王后。卿不書，舉重略輕。【音義】祭，側界反。[【疏】注「祭公」至「略輕」。○正義曰：隱元年云「祭伯」，今而稱「公」，知其為天子三公。《公羊》亦云：「祭公者何？天子之三公也。」從周向紀，不由魯國。縱令因使過魯，自當假道而去，不須言來也。凡言遂者，因上事生下事之辭。既書其來，又言遂逆，是先來見魯君，然後向紀，知王使魯主昏，故祭公來受魯命而往迎也。凡昏姻，皆賓主敵體相對行禮。天子嫁女於諸侯，使諸侯為主，令與夫家為禮。天子聘后於諸侯，亦使諸侯為主，令與后家為禮。嫁女，則送女於魯，令魯嫁女與人。迎后，則令魯為主，使魯遣使往逆。故祭公受魯命也。嫁王女者，王姬至魯而後至夫家。其王后昏，後不來至魯者，以王姬至魯，待夫家之逆以為禮，故須至魯。後則王命已成，於魯無事，故即歸京師。於逆稱「王后」，舉其得王之命，后禮已成。於歸稱「季薑」，申父母之尊。言子尊不加於父母，從父母之家而將歸於王，據父母之家為文，故於歸申父母之尊也。公不獨行，必有卿從。卿不書，舉重略輕也。知非卿不行者，以傳云「禮也」。《釋例》曰：「襄十五年，劉夏逆王后於齊。傳曰：『卿不行，非禮也。』知祭公如紀時亦有卿，卿不書，舉重略輕。猶鞍邲之戰，唯書郤克、林父。此天子使公卿之文。」是杜約彼文，知公行必卿從也。《異義》「《公羊》說，天子至庶人，皆親迎；左氏說，王者至尊，無敵體之義，不親迎」。鄭玄駮之曰：「文王親迎於渭濱，即天子親迎也。」天子雖尊，其於后則夫婦也，夫婦判合，禮同一體，所謂無敵，豈施於此哉！《禮記•哀公問》曰： 「冕而親迎，不已重乎？」孔子對曰：「合二姓之好，以繼先聖之後，以為天地之主。」非天子則誰乎？是鄭以天子當親迎也。此注之意，猶以為天子不親迎者，以此時祭公迎后，傳言「禮也」；劉夏逆后，譏「卿不行」，皆不譏王不親行，明是王不當親也。文王之迎大姒，身為公子，迎在殷世，未可據此以為天子禮也。孔子之對哀公，自論魯國之法。魯，周公之後，得郊祀上帝，故以先聖天地為言耳，其意非說天子禮也。且鄭玄注《禮》，自以先聖為周公，及《駮異義》則以為天子二三其德，自無定矣。]\n桓公八年傳"
      },
      {
        "index": 5,
        "text": "八年，春，滅翼。【注】曲沃滅之。隨少師有寵，楚鬥伯比曰：「可矣！讎有釁，不可失也。」【注】釁，瑕隙也。無德者寵，國之釁也。【音義】釁，許覲反，注同。"
      },
      {
        "index": 6,
        "text": "夏，楚子合諸侯於沈鹿。【注】沈鹿，楚地。黃、隨不會。【注】黃國，今弋陽縣。【音義】弋，餘職反。使薳章讓黃。【注】責其不會。楚子伐隨，軍於漢、淮之間。季梁請下之，弗許而後戰，【注】下之，請服也。【音義】下，遐嫁反，注同。[【疏】「漢淮之間」。○正義曰：漢、淮二水名。漢、淮之間，漢北、淮南。《禹貢》云：「嶓塚導漾，東流為漢。又東為滄浪之水，過三澨，至於大別，南入於江。」孔安國云：「泉始出山為漾水，東南流為河水，至漢中東行為漢水。」《釋例》曰：「漢，一名沔水，出武都沮縣，東經漢中、魏興至南陽，東南經襄陽，至江夏安陸縣入江。」《禹貢》又云：「導淮自桐柏東會於泗、沂，東入於海。」《釋例》曰：「淮出義陽平氏縣桐柏山東北，經汝陰、淮南、譙國、沛國、下邳至廣陵縣入海也。」]"
      },
      {
        "index": 7,
        "text": "所以怒我而怠寇也。少師謂隨侯曰：「必速戰！不然，將失楚師。」隨侯禦之，望楚師。【注】遙見楚師。【音義】「將失楚師」，一本無「師」字。季梁曰：「楚人上左，君必左，【注】君，楚君也。無與王遇。且攻其右，右無良焉，必敗。偏敗，眾乃攜矣。」少師曰：「不當王，非敵也。」弗從。【注】不從季梁謀。戰於速杞，隨師敗績。隨侯逸，【注】速杞，隨地。逸，逃也。鬥丹獲其戎車，與其戎右少師。【注】鬥丹，楚大夫。戎車，君所乘兵車也。戎右，車右也。寵之，故以為右。秋，隨及楚平。楚子將不許，鬥伯比曰：「天去其疾矣，【注】去疾，謂少師見獲而死。【音義】去，起呂反，注同。隨未可克也。」乃盟而還。\n冬，王命虢仲立晉哀侯之弟緡於晉。【注】虢仲，王卿士虢公林父。【音義】緡，亡巾反。"
      },
      {
        "index": 8,
        "text": "「祭公來，遂逆王后於紀」，禮也。【注】天子娶於諸侯，使同姓諸侯為之主。祭公來，受命於魯，故曰「禮」。\n桓公九年經"
      },
      {
        "index": 9,
        "text": "九年春，紀季薑歸於京師。【注】季薑，桓王后也。季，字；姜，紀姓也。書字者，伸父母之尊。【音義】伸，音申。[【疏】注「季薑」至「之尊」。○正義曰：時當桓王，故云桓王后也。《公羊傳》曰：「其稱紀季姜何？自我言，紀父母之於子，雖為天王后，猶曰吾季薑。」是申父母之尊也。《公羊》又曰：「京師者何？天子之居也。京者何？大也。師者何？眾也。天子之居，必以眾大之辭言之。」]\n夏，四月。\n秋，七月。"
      },
      {
        "index": 10,
        "text": "冬，曹伯使其世子射姑來朝。【注】曹伯有疾，故使其子來朝。【音義】射姑音亦，又音夜。[【疏】注「曹伯」至「來朝」。○正義曰：朝禮當君自親行，不應使大子也。當享而大子歎，明年而曹伯卒，知其有疾，故使大子來朝也。大子不合稱朝，攝行父事，故言朝也。諸經稱「世子」及「衛世叔申」，經作「世」字，傳皆為「大」，然則古者「世」之與「大」，字義通也。]\n桓公九年傳"
      },
      {
        "index": 11,
        "text": "九年春，紀季姜歸於京師。凡諸侯之女行，唯王后書。【注】為書婦人行例也。適諸侯，雖告魯，猶不書。【音義】為，於偽反。"
      },
      {
        "index": 12,
        "text": "巴子使韓服告於楚，請與鄧為好。【注】韓服，巴行人。巴國，在巴郡江州縣。【音義】好，音呼報反。[【疏】注「韓服」至「州縣」。○正義曰：以巴所使，故言巴行人。行人謂使人也。《地理誌》：巴郡，故巴國，江州是其治下縣也。昭十三年，楚共王「與巴姬埋璧」，則巴國，姬姓也。此年見傳，文十六年，與秦、楚滅庸。以後不見，蓋楚滅之。]"
      },
      {
        "index": 13,
        "text": "楚子使道朔將巴客以聘於鄧。【注】道朔，楚大夫。巴客，韓服。鄧南鄙鄾人攻而奪之幣，【注】鄾，在今鄧縣南，沔水之北。【音義】鄾，音憂。沔，麵善反。殺道朔及巴行人。楚子使薳章讓於鄧，鄧人弗受。【注】言非鄾人所攻。夏，楚使鬬廉帥師及巴師圍鄾。【注】鬬廉，楚大夫。鄧養甥、聃甥帥師救鄾，三逐巴師。不克。【注】二甥，皆鄧大夫。【音義】聃，乃甘反。[【疏】「三逐巴師，不克」。○正義曰：三逐巴師，謂鄧師逐巴師也。不克，謂楚、巴不能克鄧。故鬬廉設權以誘之。]"
      },
      {
        "index": 14,
        "text": "鬬廉衡陳其師於巴師之中，以戰，而北。【注】衡，橫也。分巴師為二部，鬬廉橫陳於其間，以與鄧師戰，而偽北。北，走也。【音義】衡，如字，一音橫。陳，直覲反，注同，又如字。北，如字，一音佩；嵇康音胸背。鄧人逐之，背巴師，而夾攻之。【注】楚師偽走，鄧師逐之。背巴師，巴師攻之，楚師自前還與戰。【音義】背，音佩，注同。夾，古洽反，又古協反。鄧師大敗，鄾人宵潰。【注】宵，夜也。【音義】潰，戶對反。"
      },
      {
        "index": 15,
        "text": "秋，虢仲、芮伯、梁伯、荀侯、賈伯伐曲沃。【注】梁國在馮翊夏陽縣。荀、賈皆國名。【音義】夏，戶雅反。[【疏】注「梁國」至「國名」。○正義曰：《地理誌》云：馮翊，夏陽縣，故少梁也。是梁在夏陽也。僖十七年傳曰：「惠公之在梁也，梁伯妻之。梁嬴孕，過期。」既以國配嬴，則梁為嬴姓。《世本》：「荀、賈皆姬姓。」僖十九年，秦人滅梁。荀、賈不知誰滅之。晉大夫有荀氏、賈氏，蓋晉滅之以賜大夫。]"
      },
      {
        "index": 16,
        "text": "冬，曹大子來朝。賓之以上卿，禮也。【注】「諸侯之適子，未誓於天子而攝其君，則以皮帛繼子、男」，故賓之以上卿，各當其國之上卿。【音義】適，丁曆反。[【疏】注「諸侯」至「上卿」。○正義曰：「繼子、男」以上，皆《周禮•典命職》文也。鄭玄云：「誓，猶命也。言誓者，明天子既命以為之嗣，樹子不易也。」《釋例》曰：「《周禮》『諸侯之適子。誓於天子。則下其君禮一等．未誓。則以皮帛繼子、男』。此謂公、侯、伯、子、男之世子出會朝聘之儀也。」誓者，告於天子，正以為世子，受天子報命者也。未誓，謂在國正之，而未告天子者也。曹之世子未誓而來，故賓之以上卿，謂比於諸侯之上卿，繼子、男之末命，數相準故也。是言曹大子由未誓之故，賓之以上卿，謂以賓客待之，同上卿之禮也。卿禮，飧饔積膳之數，《掌客》、《聘禮》，略有其事。傳不言未誓，知曹大子必未誓者，若誓，則下其君一等而已。侯、伯之子當如子、男，不得徒以上卿之禮待之也。《釋例》總論世子，故言比於諸侯之上卿，此指說曹國，故分明辨之，云各如其國之上卿。僖二十九年傳曰：「在禮，卿不會公侯，會伯子男可也。」昭二十三年傳曰：「列國之卿當小國之君，固周製也。」然則小國之君，乃當大國之卿。小國之世子，必不得當大國之卿，故知各如其國之上卿耳。何休《膏肓》以為《左氏》以人子安處父位，尢非衰世救失之宜，於義《左氏》為短。鄭箴云：「必如所言，父有老耄罷病，孰當理其政預王事也？」蘇云：誓於天子，下君一等；未誓，繼子、男，並是降下其君，寧是安居父位？]"
      },
      {
        "index": 17,
        "text": "享曹大子，初獻，樂奏而歎。【注】酒始獻。【音義】享，許兩反。施父曰：「曹大子其有憂乎？非歎所也。」【注】施父，魯大夫。【音義】施，色豉反。人名字父，音甫。[【疏】「非歎所也」。○正義曰：服虔云：「古之為享食，所以觀威儀、省福禍，無喪而戚憂必讎焉。今大子臨樂而歎，是父將死而兆先見也。」]\n桓公十年經\n十年，春，王正月，庚申，曹伯終生卒。【注】未同盟而赴以名。\n夏五月，葬曹桓公。【注】無傳。"
      },
      {
        "index": 18,
        "text": "秋，公會衛侯於桃丘，弗遇。【注】無傳。衛侯與公為會期，中背公，更與齊、鄭。故公獨往而不相遇也。桃丘，衛地。濟北東阿縣東南有桃城。【音義】中，如字，一音丁仲反。背，音佩。"
      },
      {
        "index": 19,
        "text": "冬，十有二月，丙午，齊侯、衛侯、鄭伯來戰於郎。【注】改侵伐而書來戰，善魯之用周班，惡三國討有辭。【音義】惡，烏洛反，又音烏路反。[【疏】注「改侵」至「有辭」。○正義曰：《周禮•大司馬》「以九伐之法正邦國。賊賢害民，則伐之。負固不服，則侵之」。然則侵伐者，師旅討罪之名也。魯以周禮為班，則魯有禮矣。三國伐有禮，是討有辭矣。《春秋》善魯之用周班，不使三國得伐之，故改侵伐而書來戰，言若三國自來戰，而魯人不與戰也。《釋例》曰：「齊侯、衛侯、鄭伯來戰於郎。夫子善魯人之秉周班，惡三國之伐有禮，故正王爵以表周製，去侵伐以見無罪，此聖人之所以扶獎王室，敦崇大教，故改常例以特見之。」是其義也。]\n桓公十年傳\n十年春，曹桓公卒。【注】終施父之言。"
      },
      {
        "index": 20,
        "text": "虢仲譖其大夫詹父於王。【注】虢仲，王卿士。詹父，屬大夫。【音義】譖，側鴆反。詹，章廉反。[【疏】注「虢仲」至「大夫」。○正義曰：《周禮》每卿之下，皆有大夫。傳言「譖其大夫」，知是屬已之大夫，非虢大夫者。若虢國大夫，虢仲自得加罪，無為譖之於王。且其若是虢人，不得以王師伐虢故也。]詹父有辭，以王師伐虢。"
      },
      {
        "index": 21,
        "text": "夏，虢公出奔虞。【注】虞國，在河東大陽縣。[【疏】注「虞國」至「陽縣」。○正義曰：《譜》云虞，姬姓也。周大王之子、大伯之弟仲雍，是為虞仲，嗣大伯之後。武王克商，封虞仲之庶孫以為虞仲之後，處中國為西吳，後世謂之虞公。僖五年晉滅之。《地理誌》：「河東大陽縣，周武王封大伯後於此，是為虞公。」《誌》言大伯後者，以仲雍嗣大伯故也。]\n秋，秦人納芮伯萬於芮。【注】四年圍魏所執者。"
      },
      {
        "index": 22,
        "text": "初，虞叔有玉，【注】虞叔，虞公之弟。[【疏】注「虞叔，虞公之弟」。○正義曰：祭叔既為祭公之弟，知虞叔亦是虞公之弟。]虞公求旃。【注】旃，之也。【音義】旃，之然反。弗獻，既而悔之，曰：「周諺有之：『匹夫無罪，懷璧其罪』【注】人利其璧，以璧為罪。【音義】諺，音彥。[【疏】「匹夫無罪」。○正義曰：士大夫以上則有妾媵，庶人惟夫妻相匹，其名既定，雖單亦通。故書傳通謂之匹夫匹婦也。]吾焉用此？其以賈害也。」【注】賈，買也。【音義】焉，於虔反。賈，音古，注同。乃獻之。又求其寶劍。叔曰：「是無厭也。無厭，將及我。」【注】將殺我。【音義】厭，於鹽反，下同。遂伐虞公，故虞公出奔共池。【注】共池，地名，闕。【音義】共，音洪，一音恭。"
      },
      {
        "index": 23,
        "text": "冬，「齊、衛、鄭來戰於郎」，我有辭也。初，北戎病齊，【注】在六年。諸侯救之。鄭公子忽有功焉。齊人餼諸侯，使魯次之。魯以周班後鄭，鄭人怒，請師於齊。齊人以衛師助之，故不稱侵伐。【注】不稱侵伐，而以戰為文，明魯直，諸侯曲，故言「我有辭」，以禮自釋，交綏而退，無敗績。【音義】綏，荀隹反。先書齊、衛，王爵也。【注】鄭主兵而序齊、衛下者，以王爵次之也。《春秋》所以見魯猶秉周禮。【音義】見，賢遍反。[【疏】注「鄭主」至「周禮」。○正義曰：傳言先書齊、衛，則齊、衛不合先書，當先書鄭也。《春秋》之例，主兵者先書，此則鄭人主兵，鄭宜在先，而先序齊、衛者，王爵齊、衛為侯，尊於鄭伯，故以王爵尊卑為序也。不依主兵之例，而以王爵序者，魯班諸侯之戍，以王爵為次。鄭忽負功懷怒，致有此師，故特改常例，還以王爵次之，見魯猶秉周禮故也。]\n桓公十有一年經\n十有一年，春，正月，齊人、衛人、鄭人盟於惡曹。【注】惡曹，地闕。\n夏，五月，癸未，鄭伯寤生卒。【注】同盟於元年，赴以名。\n秋，七月，葬鄭莊公。【注】無傳。三月而葬，速。"
      },
      {
        "index": 24,
        "text": "九月，宋人執鄭祭仲。【注】祭，氏；仲，名。不稱行人，聽迫脅以逐君，罪之也。行人例在襄十一年，《釋例》詳之。【音義】聽，吐定反。[【疏】注「祭氏」至「詳之」。○正義曰：莊二十五年，陳侯使女叔來聘，傳曰：「嘉之，故不名。」是諸侯之卿嘉之乃不名，則於法當書名。祭仲行無可嘉，知仲非其字，故云：「祭，氏；仲，名」也。祭仲，鄭卿，而至宋見執，必是行至宋也。行使被執，例稱行人，此當云執鄭行人。而不稱行人者，聽宋迫脅以逐出其君，罪之，故不稱行人。昭八年，楚人執陳行人幹徵師殺之。傳曰：「罪不在行人也。」以罪不在，則稱行人。知祭仲罪在其身，故去行人也。《釋例》曰：「祭仲之如宋，非會非聘，與於見誘，而以行人應命，不能死節，挾偽以篡其君，故經不稱行人以罪之。」是說罪仲之意。襄十一年，「楚人執鄭行人良宵」，傳曰：「書曰『行人』，言使人也。」是變例也。傳稱「誘祭仲而執之」，則本非行人，故經不言。杜必知以行人應命，罪之，故不稱行人者，祭仲若不至宋，宋人何得執之？既往至宋，即是因事而行，亦既因事而行，便為使人之例。杜以傳文稱誘，故序其本意，言非聘非會，聽宋迫脅，故不稱行人，罪之。經與「齊人執鄭詹」文亦何異？劉君以祭仲是字，鄭人嘉之，妄規杜氏。就如劉言，既云罪其逐君，何以嘉而稱字？杜以蕭叔非字，故知祭仲是名仲。既書名為罪，則不稱行人，是其貶責。劉云祭仲本非行人，未知有何所據？]突歸於鄭。【注】突，厲公也。為宋所納，故曰歸。例在成十八年。不稱公子，從告也。文連祭仲，故不言鄭。[【疏】注「突厲」至「言鄭」。○正義曰：成十八年傳例曰「諸侯納之曰歸」，知此為宋所納，故曰歸也。突實公子，而不稱公子，傳無褒貶之例，知從告者之辭，告者不言公子，故不稱也。十五年，「許叔入於許」，十七年，「蔡季歸於蔡」，皆以字係國。突不係鄭者，以文連祭仲，祭仲之上已有鄭字，蒙上鄭文，故不言鄭也。以宋人執仲、納突乃是一事連書，故突得蒙上文。其鄭忽奔衛，則鄭人別告，故不連上文。]鄭忽出奔衛。【注】忽，昭公也。莊公既葬，不稱爵者，鄭人賤之，以名赴。[【疏】注「忽昭」至「名赴」。○正義曰：僖九年傳曰：「宋桓公卒。未葬而襄公會諸侯，故曰子。」「里克殺奚齊於次。書曰『殺其君之子』，未葬也。」彼以未葬故係父，知既葬則成君。此莊公既葬，則忽成君矣，宜書鄭伯出奔。今書忽之名，知鄭人賤之，以名赴也。其賤之意，說在忽之複歸。]"
      },
      {
        "index": 25,
        "text": "柔會宋公、陳侯、蔡叔盟於折。【注】無傳。柔，魯大夫未賜族者。蔡叔，蔡大夫。叔，名也。折，地闕。【音義】折，之設反，又市列反。[【疏】注「柔魯」至「地闕」。○正義曰：以柔不稱族，與無駭相類，是無族可稱，知其未賜族也。亦以蔡叔無善可嘉，知叔是名。叔亦無族，蓋亦未賜族也。]\n公會宋公於夫鍾。【注】無傳。夫鍾，成地。【音義】夫音扶。"
      },
      {
        "index": 26,
        "text": "冬，十有二月，公會宋公於闞。【注】無傳。闞，魯地，在東平須昌縣東南。【音義】闞，口暫反。須，宣逾反。\n桓公十有一年傳"
      },
      {
        "index": 27,
        "text": "十一年，春，齊、衛、鄭、宋盟於惡曹。【注】宋不書，經闕。[【疏】注「宋不書經闕」。○正義曰：丘明作傳本以解經，經、傳不同，皆傳是其實，今傳有宋而經無宋，知是經之闕文。宋為大國，傳處鄭下，是史文舊闕，傳先舉經之所有，乃以闕者實之，故後言宋耳，非謂盟之序列宋在下也。服虔以為不書宋，宋後盟。宋若後盟，盟本無宋，傳不得言齊、衛、鄭、宋為此盟也。傳之上下例不虛舉經文，舉此盟者，為經闕宋故也。]"
      },
      {
        "index": 28,
        "text": "楚屈瑕將盟貳、軫。【注】貳、軫，二國名。【音義】屈，居勿反。楚大夫氏。貳，音二；軫，之忍反：皆國名。鄖人軍於蒲騷，將與隨、絞、州、蓼伐楚師。【注】鄖國在江夏，云杜縣東南有鄖城。蒲騷，鄖邑。絞，國名。州國，在南郡華容縣東南。蓼國，今義陽棘陽縣東南湖陽城。【音義】鄖，音云，國名。騷，音蕭，又音縿。絞，古卯反。蓼，音了，本或作阝，同。隨、絞、州、蓼，四國名。夏，戶雅反。鄖，本亦作溳，音云。棘，紀力反。湖音胡。莫敖患之。【注】莫敖，楚官名，即屈瑕。【音義】敖，五刀反。鬥廉曰：「鄖人軍其郊，必不誡，且日虞四邑之至也。【注】虞，度也。四邑：隨、絞、州、蓼也。邑亦國也。【音義】且日，人逸反。度，待洛反。[【疏】注「邑亦國也」。○正義曰：《書》云「欲宅洛邑」，傳每云「敝邑」是也。]君次於郊郢，以禦四邑。【注】君謂屈瑕也。郊郢，楚地。【音義】郢，以井反，又以政反。[【疏】注「君謂屈瑕也」。○正義曰：《禮•坊記》云：「禮，君不稱天，大夫不稱君，恐民之惑也。」然則大夫不得稱君，此謂屈瑕為君者，楚僭王號，縣尹稱公，故呼卿為君。大夫正法當呼為主。昭元年傳醫和謂趙文子曰「主相晉國」，是其事也。祁盈之臣謂祁盈為君，伯有之臣謂伯有為公，是家臣稱其主耳。]我以銳師宵加於鄖。鄖有虞心，而恃其城，【注】恃近其城。【音義】近，附近之近。[【疏】「鄖有虞心」。○正義曰：鄖人曰虞四邑之至，冀其與已合勢，有虞度外援之心，而又自恃近城，故無鬥誌。]莫有鬥誌。若敗鄖師，四邑必離。」莫敖曰：「盍請濟師於王？」【注】盍，何不也。濟，益也。【音義】盍，戶各反。濟，箋計反。對曰：「師克在和，不在眾。商、周之不敵，君之所聞也。【注】商，紂也。周武王也。傳曰：「武王有亂臣十人。紂有億兆夷人。」【音義】億，於力反。[【疏】注「商紂」至「夷人」。○正義曰：《古文尚書•泰誓》曰：「受有億兆夷人，離心離德。予有亂臣十人，同心同德。」昭二十四年傳引之云「亦有離德」，已與本小殊，此注改「予」為「武王」，又倒其先後者，便文耳，雖言傳曰，非傳本文。劉炫云：欲以證商、周之不敵，故先少而後多，非便文。]成軍以出，又何濟焉？」莫敖曰：「卜之。」對曰：「卜以決疑。不疑何卜？」遂敗鄖師於蒲騷，卒盟而還。【注】卒盟貳、軫。"
      },
      {
        "index": 29,
        "text": "鄭昭公之敗北戎也，【注】在六年。齊人將妻之，昭公辭。祭仲曰：「必取之！君多內寵，子無大援，將不立。三公子，皆君也。」【注】子突、子、子儀之母皆有寵。【音義】妻，七計反，下注同。援，於眷反。，亡匪反，本或作斖。弗從。"
      },
      {
        "index": 30,
        "text": "夏，鄭莊公卒。初，祭封人仲足有寵於莊公，【注】祭，鄭地，陳留長垣縣東北有祭城。封人，守封疆者，因以所守為氏。【音義】疆，居良反。莊公使為卿。為公娶鄧曼，生昭公，故祭仲立之。【注】曼，鄧姓。【音義】為公，於偽反。曼音萬。宋雍氏女於鄭莊公，曰雍吉，生厲公。【注】雍氏，吉姓，宋大夫也。以女妻人曰女。【音義】雍，音於恭反。女，音尼據反，注「曰女」同。吉，音其吉反，又音其秩反。雍氏宗有寵於宋莊公，故誘祭仲而執之，【注】祭仲之如宋，非會非聘，見誘而以行人應命。 【音義】應，應對之應。[【疏】注「祭仲」至「應命」。○正義曰：傳言誘而執之，則祭仲被誘如宋，在宋見執，執不在會，知非會也。被誘而往，知非聘也。直為見誘而以行人應彼宋命也。行人，謂行往宋耳。劉炫云：「杜欲成不稱行人之義，故以行人言之。」]曰：「不立突，將死！」亦執厲公而求賂焉。祭仲與宋人盟，以厲公歸而立之。\n秋，九月，丁亥，昭公奔衛。已亥，厲公立。\n桓公十有二年經\n十有二年，春，正月。"
      },
      {
        "index": 31,
        "text": "夏，六月，壬寅，公會杞侯、莒子，盟於曲池。【注】曲池，魯地。魯國汶陽縣北有曲水亭。【音義】○汶音問。\n秋，七月，丁亥，公會宋公、燕人，盟於穀丘。【注】穀丘，宋地。燕人，南燕大夫。"
      },
      {
        "index": 32,
        "text": "八月，壬辰，陳侯躍卒。【注】無傳。厲公也。十一年與魯大夫盟於折。不書葬，魯不會也。壬辰，七月二十三日，書於八月，從赴。【音義】○躍，羊略反。[【疏】注「厲公」至「從赴」。○正義曰：躍為厲公，《世本》文也。莊二十二年傳曰：「陳厲公，蔡出也。故蔡人殺五父而立之。」五父即佗。六年殺佗而厲公立也。《陳世家》以佗與五父為二人，言「蔡人為佗殺五父及桓公大於免而立佗，是為厲公。立七年，大子免之三弟躍、林、杵臼共弑厲公而躍立，是為利公。利公立五月卒，林立，是為莊公」。案傳五父佗一人，而《世家》以為二人。案經蔡人殺佗在桓公卒之明年，不得為佗立七年也。佗以六年見殺，躍以此年始卒，不得為躍立五月也。既以佗為厲公，又妄稱躍為利公，《世本》本無利公，皆是馬遷妄說。束晢言馬遷分一人以為兩人，以無為有，謂此事也。壬辰是七月二十三日，上有七月，書於八月之下，如此類者，注皆謂之日誤。今云從赴者，以其終不可通，益欲兩解故也。以五年正月甲戌已丑陳侯鮑卒，甲戌非正月之日，而以正月起文，傳言再赴，是赴以正月也，彼以十二月之日為正月赴魯，知赴者或有以前月之日從後月而赴，故因此以示別意。]\n公會宋公於虛。【注】虛，宋地。【音義】○虛，去魚反。\n冬，十有一月，公會宋公於龜。【注】龜，宋地。"
      },
      {
        "index": 33,
        "text": "丙戌，公會鄭伯，盟於武父。【注】武父，鄭地。陳留濟陽縣東北有武父城。【音義】○父音甫，地名。有父字者皆同甫音。"
      },
      {
        "index": 34,
        "text": "丙戌，衛侯晉卒。【注】無傳。重書丙戌，非義例，因史成文也。未同盟而赴以名。【音義】○重，直用反，下同。[【疏】注「重書」至「以名」。○正義曰：《春秋》之中唯此重書日，其餘亦應有一日兩事，各書日者，但更無其日，不可複知。計赴告之體，本應皆以日告史官，書策複應各書其日，但他國之告，或有詳略，魯史記注多違舊章，致使日與不日無複定準。及其仲尼書經，不以日月褒貶，或略或詳，非此所急，故日月詳略皆依舊文。此重書丙戌，非是義例，以舊史所重，故因史成文耳。]"
      },
      {
        "index": 35,
        "text": "十有二月，及鄭師伐宋。丁未，戰於宋。【注】既書伐宋，又重書戰者，以見宋之無信也。莊十一年傳例曰「皆陳曰戰」。尢其無信，故以獨戰為文。【音義】○見，賢遍反。陳，直覲反。[【疏】注「既書」至「為文」。○正義曰：《春秋》之例，戰不言伐，以其伐可知，故略其文也。伐者，討有罪之辭。言戰又言伐者，皆是罪彼所伐之國，此既書伐宋，又重書戰者，以見宋之無信，言以鍾鼓聲其罪而伐之，彼不服罪，而反與我戰，所以深責之也。莊二十八年，齊人伐衛，衛人及齊人戰，此文亦當如彼，宜云及宋人戰，今直言戰於宋者，尤其無信，故以獨戰為文。「皆陳曰戰」，戰是敵辭，不言及宋戰，不使宋得敵也。十年，郎之戰，我有禮，彼無禮，齊、鄭無辭以罪我，不令我與彼敵，彼自獨戰為文。此戰，我有信而宋無信，我有辭以責宋，不使宋敢敵我，我自獨戰為文。郎戰我有辭，故言戰不言伐。此戰宋無辭，故言伐不言與宋戰。二者雖文皆獨戰，而義存彼此，俱是善惡有殊，不得相敵故也。]\n桓公十有二年傳\n十二年，夏，「盟於曲池」，平杞、莒也。【注】隱四年，莒人伐杞，自是遂不平。"
      },
      {
        "index": 36,
        "text": "公欲平宋、鄭。秋，公及宋公盟於句瀆之丘。【注】句瀆之丘，即穀丘也。宋以立厲公故，多責賂於鄭。鄭人不堪，故不平。【音義】○句，古侯反。瀆音豆。宋成未可知也，故又會於虛。冬，又會於龜。宋公辭平。故與鄭伯盟於武父，【注】宋公貪鄭賂，故與公三會，而卒辭不與鄭平。遂帥師而伐宋，戰焉，宋無信也。君子曰：「苟信不繼，盟無益也。《詩》云：『君子屢盟，亂是用長。』無信也。」【注】《詩•小雅》。言無信故數盟，數盟則情疏，情疏而憾結，故云長亂。【音義】○屢，力俱反，本又作婁，音同。長，丁丈反，注同。數音朔，下同。憾，戶暗反。"
      },
      {
        "index": 37,
        "text": "楚伐絞，軍其南門。莫敖屈瑕曰：「絞小而輕，輕則寡謀，請無扞采樵者以誘之。」【注】扞，衛也。樵，薪也。【音義】○輕，遣政反。扞，戶旦反。樵，在遙反。從之。絞人獲三十人。【注】獲楚人也。明日，絞人爭出，驅楚役徒於山中。楚人坐其北門，而覆諸山下，【注】坐猶守也。覆，設伏兵而待之。【音義】○覆，扶又反，注同。大敗之，為城下之盟而還。【注】城下盟，諸侯所深恥。[【疏】注「城下」至「深恥」。○正義曰：宣十五年，楚圍宋。傳稱華元謂子反曰：「敝邑易子而食，析骸以爨。雖然，城下之盟，有以國斃，不能從也。」寧以國斃，不肯從城下之盟，是其深恥也。必為深恥者，諸侯當好事四鄰，以衛社稷，相時而動，量力而行。今乃構怨彊敵，兵臨城下，力屈勢沮，求服受盟，是其不知之甚，將為鄰國所笑，故深恥之。]"
      },
      {
        "index": 38,
        "text": "伐絞之役，楚師分涉於彭。【注】彭水在新城昌魏縣。[【疏】注「彭水」至「魏縣」。○正義曰：《釋例》云：「彭水出新城昌魏縣，東北至南鄉築陽縣入漢。」]"
      },
      {
        "index": 39,
        "text": "羅人欲伐之，使伯嘉諜之，三巡數之。【注】羅，熊姓國，在宜城縣西山中，後徙南郡枝江縣。伯嘉，羅大夫。諜，伺也。巡，徧也。【音義】○諜，徒協反。數，色主反。枝，質而反。伺音笥。徧音遍。[【疏】注「羅熊」至「徧也」。○正義曰：「羅，熊姓」，《世本》文也。《說文》云：「諜，軍中反間也。」謂詐為敵國之人，入其軍中，伺䖬間隙以反報其主，故此訓諜為伺，而兵書謂之「反間」也。巡，徧也，謂巡繞徧行之。]\n桓公十有三年經"
      },
      {
        "index": 40,
        "text": "十有三年，春，二月，公會紀侯、鄭伯。已巳，及齊侯、宋公、衛侯、燕人戰。齊師、宋師、衛師、燕師敗績。【注】大崩曰敗績，例在莊十一年。或稱人，或稱師，史異辭也。衛宣公未葬，惠公稱侯以接鄰國，非禮也。[【疏】「公會」至「敗績」。○正義曰：傳稱「宋多責賂於鄭，故以紀、魯及齊，與宋、衛、燕戰」。然則此戰之興，本由宋、鄭相怨，雖複各連同好，當以宋、鄭為主。其序紀在鄭上，宋處齊下者，若魯人不與，而鄰國自行，則以主兵為先。若與魯同行，魯史所記，則當以魯為主，不得複先主兵，亦既不先主兵，即以大小為序，故紀先鄭也。宋使齊為主，猶隱四年州吁伐鄭，使宋為主，故齊先宋。此以公在會，故不以主兵為先，尊卑為序，故紀在鄭先。若然，莊二十六年，會宋人、齊人伐徐，杜云：「宋主兵，故序齊上。」彼魯亦在，而先主兵者，彼是魯之微人所會之國，又少，此則公自在會，及所戰之國，曆序又多，故不與彼同也。戰稱將，敗稱師，是史策之常法也。史所以然者，師是將之所帥，戰則舉將為重，敗則群師盡崩，固當舉師言敗。若其敗還書將，則是將身獨敗，無以見師之大崩，故戰則稱將，敗則稱師，言其眾師盡敗，非獨將身敗也。此燕人謂將也，楚子傷目，故稱楚子敗績，此若云燕人敗績，則是燕將身傷，以此不得不稱師敗。唯莊二十八年，「衛人敗績」，違常文耳。○注「大崩」至 「禮也」。○正義曰：言史異辭者，決莊二十八年，衛人及齊人戰，衛人敗績也。此敗稱師，而彼敗稱人，是史異辭也。史非一人，立辭自異，非褒貶之例也。此二者於理則師是而人非，但不以為義，故合各從其本耳。杜以既葬為成君，雖則逾年，猶待葬訖，故以惠公為非禮。《釋例》曰：「父雖未葬，喪服在身，逾年則於其國內即位稱君，伐鄭之役，宋公、衛侯是也。《春秋》書魯事，皆逾年即位稱公，不可曠年無君，則知他國亦同然。據父未葬，於其國內雖得伸其尊，若以接鄰國，則違禮失製也。」是言先君未葬，則不得稱爵成君以接鄰國也。杜言違禮失製，禮製亦無明文。案文八年，八月，天王崩。九年，春，毛伯來求金。傳曰：「不書王命，未葬也。」彼以逾年未葬，不得稱王命使，是其禮製未可，以此知接鄰國，則違禮製也。]\n三月，葬衛宣公。【注】無傳。\n夏，大水。【注】無傳。\n秋，七月。\n冬，十月。\n桓公十有三年傳"
      },
      {
        "index": 41,
        "text": "十三年春，楚屈瑕伐羅，鬥伯比送之。還，謂其禦曰：「莫敖必敗，舉趾高，心不固矣。」【注】趾，足也。遂見楚子曰：「必濟師。」【注】難言屈瑕將敗，故以益師諷諫。【音義】○見，賢遍反。齊，箋計反。難，乃旦反。諷，方鳳反。本亦作風。楚子辭焉。【注不解其旨，故拒之。【音義】○解，戶買反。入告夫人鄧曼，鄧曼曰：「大夫其非眾之謂，【注】鄧曼，楚武王夫人。言伯比意不在於益眾也。其謂君撫小民以信，訓諸司以德，而威莫敖以刑也。莫敖狃於蒲騷之役，將自用也，【注】狃，忕也。蒲騷在十一年。【音義】○ 狃，女久反。忕，時世反。又時設反。必小羅。君若不鎮撫，其不設備乎？夫固謂君訓眾而好鎮撫之，【注】撫小民以信也。【音義】○好，呼報反，又如字。召諸司而勸之以令德，【注】訓諸司以德也。見莫敖而告諸天之不假易也。【注】諸，之也，言天不借貸慢易之人，威莫敖以刑也。【音義】○易，以豉反，注同。借，子夜反。貸，他代反。慢，武諫反。不然，夫豈不知楚師之盡行也？」楚子使賴人追之，不及。【注】賴國在義陽隨縣。賴人，仕於楚者。盡，津忍反。此類可以意求。[【疏】「大夫」至「行也」。○正義曰：大夫伯比言濟眾者，非益眾之謂也。其此伯比之意，當謂君宜撫慰小人士卒以言信也，教訓諸司長率以令德，而威懼莫敖以刑罰也。莫敖狃於蒲騷之役。狃，貫也，貫於蒲騷之得勝，遂恃勝以為常，將自用其心，不受規諫，必輕小羅國以為無能，君若不以言辭刑罰鎮重撫慰之，莫敖其將不設備乎！夫謂伯比。伯比之意，固當謂君教訓眾民而好以言辭鎮撫之，召軍之諸司而勸勉之以善德。見莫敖而告之，道上天之意不借貸慢易之人，不使慢易之人得勝，言其必須敬懼也，其意當如此耳。若其不然，此伯比豈不知楚師之盡行也，而更請益師乎？○注「狃，忕也」。○正義曰：《說文》云：「狃，狎也」，「忕，習也。」郭璞云：「貫，忕也」。今俗語皆然，則狃、忕皆貫習之義，以貫得勝則輕易前敵，將自用其意，不複持重。]莫敖使徇於師曰：「諫者有刑。」【注】徇，宣令也。【音義】○徇，似俊反。及鄢，亂次以濟。【注】鄢水，在襄陽宜城縣入漢。【音義】○鄢，於晚反，又於萬反。亂次以濟。本或作「亂次以濟其水」。[【疏】注「鄢水」至「入漢」。○正義曰：《釋例》曰：「鄢水出新城沶鄉縣，東南經襄陽，至宜城縣入漢。」]遂無次，且不設備。及羅，羅與盧戎兩軍之，【注】盧戎，南蠻。【音義】○廬，如字，本或作盧，音同。大敗之。莫敖縊於荒穀。群帥囚於冶父，【注】縊，自經也。荒穀、冶父皆楚地。【音義】○縊，一豉反。荒，如字，本或作巟，音同。冶，音也。以聽刑。楚子曰：「孤之罪也！」皆免之。"
      },
      {
        "index": 42,
        "text": "宋多責賂於鄭，【注】立突賂。鄭不堪命，故以紀、魯及齊與宋、衛、燕戰。不書所戰，後也。【注】公後地期而及其戰，故不書所戰之地。[【疏】注「公後」至「之地」。○正義曰：兩敵將戰，必豫期戰地，公未見紀、鄭，紀、鄭已與齊、宋先設戰期，公不及設期，唯及其戰。故言戰而不書所戰之地，言此地非公所期，故不書也。《釋例》曰：「桓十三年，戰不書所，所者，期戰所在之地也。公會戰而後其期，猶及諸侯，共其成敗，故備書諸國而不書地。成十六年傳曰：『戰之日，齊國佐至於師。』此其類也。然則諸戰書日者，日即從月，計此經當云『二月，已已，公會紀侯、鄭伯』，今退已已於鄭伯之下者，《春秋》之例，公之出會，例多以月，要盟、戰敗，例多以日，故已已之文在公會紀侯鄭伯之下。『十二年，十二月，及鄭師伐宋。丁未，戰於宋』，亦其類也。」服虔云： 「下日者，公至而後定戰日。」地之與日當同時設期，公既不及期地，安得及期日也？劉炫云：「公會紀、鄭，告廟而行，始行即書會也。其戰之日，則戰罷乃告廟。史官雖連並其文，而存其本旨，已巳是戰日，故下日以附戰。」]\n鄭人來請脩好。【音義】○好，呼報反。\n桓公十有四年經"
      },
      {
        "index": 43,
        "text": "十有四年，春，正月，公會鄭伯於曹。【注】脩十二年武父之好。以曹地，曹與會。【音義】○好，呼報反。與音預。\n無冰。【注】無傳。書，時失。\n夏，五。【注】不書月，闕文。鄭伯使其弟語來盟。"
      },
      {
        "index": 44,
        "text": "秋，八月，壬申，禦廩災。【注】禦廩，公所親耕以奉粢盛之倉也。天火曰災。例在宣十六年。【音義】○廩，力錦反，倉也。[【疏】注「禦廩」至「六年」。○正義曰：傳稱「禦廩災。乙亥，嘗。書，不害也」。明嘗之所用是禦廩之所藏也。《禮記•祭義》云：「天子為藉千畝，諸侯百畝，躬秉耒，以事天地山川，社稷先古，敬之至也。」《穀梁傳》曰：「天子親耕，以共粢盛。王后親蠶，以共祭服。國非無良農工女也，以為人之所盡，事其祖禰，不若以已所自親者也。」《月令》「季秋，乃命塚宰，藏帝藉之收於神倉」，鄭玄云：「重粢盛之委也，帝藉所耕千畝也，藏祭祀之穀，故為神倉。」以此諸文，知禦廩，藏公所親耕以奉粢盛之倉也。廩即倉之別名。《周禮》廩人為倉人之長，其職曰「大祭祀，則共其接盛」。鄭玄云：「接讀為扱，扱以授舂人。大祭祀之穀，藉田之收藏於神倉者，不以給小用。」是公所親耕之粟，擬共祭祀，藏於倉廩，故謂之禦廩。災其屋而不損其穀，故曰「書，不害也」。]乙亥，嘗。【注】先其時，亦過也。既戒日致齊，廩雖災，苟不害嘉穀，則祭不應廢，故書以示法。【音義】○先，悉薦反，又如字。齊，側皆反。[【疏】注「先其」至「示法」。○正義曰：八月建未未是始殺，故云「先其時，亦過也」。《周禮•大宰》：祀五帝，「前期十日，帥執事而卜日，遂戒」。享先王，亦如之。鄭玄云：「十日者容散齊，七日致齊三日。」壬申在乙亥之前三日，是致齊之初日也。既已戒日致齊，禦廩雖災，苟其不害嘉穀，有穀可以共祭祀，則祭不應廢，故書以示法也。若害穀，則當廢，不可苟用他穀故也。先時亦過，過則當書。但書過，已有成例，故傳指言不害。故沈氏云：「杜以先時亦過，過則當書。傳何以專言不害？此丘明之意，若非先時有災不害亦書，若非禦廩有災先時亦書，進退明例也。」服虔云：「魯以壬申被災，至乙亥而嘗，不以災害為恐。」故衛難杜云：「若救之則息，不害嘉穀，則傳當有救火之文。若如宋災，傳舉救火。今直言不害，明知不以災為害。」杜必為不害嘉穀者，秦氏答云：「傳所以不載救火者，傳以指釋經文，略舉其要，所以不載救火，至於宋、鄭之災，彼由簡牘備載，詳略不等，不可相難也。」]\n冬，十有二月，丁已，齊侯祿父卒。【注】無傳。隱六年盟於艾。\n宋人以齊人、蔡人、衛人、陳人伐鄭。【注】凡師能左右之曰「以」，例在僖二十六年。\n桓公十有四年傳"
      },
      {
        "index": 45,
        "text": "十四年，春，會於曹。曹人致餼，禮也。【注】熟曰饔，生曰餼。[【疏】注「熟曰饔，生曰餼」。○正義曰：《周禮》外內饔皆掌割亨之事。亨人給外內饔之爨亨煮。饔者煮肉之名，知熟曰饔。哀二十四年傳稱晉人餼臧石牛，以生牛賜之，知生曰餼。又《聘禮》致饔餼五牢，飪一牢，腥二牢，餼二牢。飪是熟肉。腥是生肉，知餼是未殺。鄭玄以為生牲曰餼，唯瓠。葉箋云：腥曰餼，欲以牽為牽行，故餼為已殺，非定解也。定解猶以生為餼。傳諸言餼者，皆致生物於賓也。]\n夏，鄭子人來尋盟，且脩曹之會。【注】子人即弟語也，其後為子人氏。\n「秋，八月，壬申，禦廩災。乙亥，嘗」。書，不害也。【注】災其屋，救之則息，不及穀，故曰「書不害」。"
      },
      {
        "index": 46,
        "text": "冬，宋人以諸侯伐鄭，報宋之戰也。【注】在十二年。焚渠門，入，及大逵。【注】渠門，鄭城門。逵，道方九軌。【音義】○逵，九龜反。伐東郊，取牛首。【注】東郊，鄭郊。牛首，鄭邑。以大官之椽歸，為盧門之椽。【注】大宮，鄭祖廟。盧門，宋城門。告伐而不告入、取，故不書。【音義】○大音泰。椽，直專反，榱也。圓曰椽，方曰桷。《說文》云：「周謂之椽，齊、魯謂之桷。」\n桓公十有五年經\n十有五年，春，二月，天王使家父來求車。\n三月，乙未，天王崩。【注】無傳。桓王也。"
      },
      {
        "index": 47,
        "text": "夏，四月，已巳，葬齊僖公。【注】無傳。五月，鄭伯突出奔蔡。【注】突既篡立，權不足以自固，又不能倚任祭仲，反與小臣造賊盜之計，故以自奔為文，罪之也。例在昭三年。【音義】○倚，於綺反。[【疏】注「突既」至「三年」。○正義曰：凡諸侯出奔，皆被逐而出，非自出也。舊史書臣以逐君，仲尼脩《春秋》，責其不能自固，皆以自奔為文，以故此注跡突之惡，言其罪之之意。《釋例》曰：「諸侯奔亡」，皆迫逐而苟免，非自出也。傳稱衛孫林父、甯殖出其君，名在諸侯之策，此以臣名赴告之文也。仲尼之經更沒逐者主名，以自奔為文，責其不能自安、自固，所犯非徒所逐之臣也。」言其所犯處多非徒逐者，獨惡君不能君，故臣亦不臣。臣之逐君，其罪已著，沒其臣名，獨見君罪，言罪不純在其臣故也。衛獻公出奔不名，鄭伯突及北燕伯款、蔡侯朱等皆書名者，從彼告辭。故《釋例》曰：「衛赴不以名，而燕赴以名，隨赴而書之，義在彼不在此也。」言責其不能自安、自固，自奔即是身罪，名與不名，不複著義，故從告也。昭三年傳曰：「書曰『北燕伯款出奔齊』，罪之也。」是變例也。]鄭世子忽複歸於鄭。【注】忽實居君位，故今還以複其位之例為文也。稱世子者，忽為大子，有母氏之寵，宗卿之援，有功於諸侯，此大子之盛者也。而守介節，以失大國之助；知三公子之彊，不從祭仲之言，修小善，絜小行，從匹夫之仁，忘社稷之大計，故君子謂之善自為謀，言不能謀國也。父卒而不能自君，鄭人亦不君之，出則降名以赴，入則逆以大子之禮。始於見逐，終於見殺，三公子更立，亂鄭國者，實忽之由。複歸例在成十八年。【音義】○介音界。行，下孟反。更音庚。[【疏】注「忽實」至「八年」。○正義曰：成十八年傳曰：「複其位，曰『複歸』。」忽本既居君位，然後出奔，故今還以複位之例為文也。經言複歸，明是複位之例。注言此者，以忽之出奔，不稱鄭伯，歸言世子，又非君號，非君而稱複歸，嫌其不是複位，故明之。禮，父在稱世子。忽父之喪於今五年，世子非所當稱，故跡其稱之意。鄧曼所生，立為世子，是有母氏之寵也。宗卿，謂同姓之卿，祭仲之女曰雍姬，則祭仲姬姓，是同宗卿也。救齊敗戎，是有功也。而守介節，謂守瑣瑣狷介之節，不娶齊女也。經書鄭忽出奔，不稱鄭伯，是降名以赴也。今稱世子複歸，是逆以大子之禮也。逆以大子之禮者，以突是庶子，無道出奔，更欲擇君，莫逾於忽，以本是世子，故迎之使還。為是世於，所以得歸。鄭以世子名告，不以嘗為君告，時史因其告辭，書曰世子；實複本位，書曰複歸。而忽之為君，不能自固，始於見逐，終於見殺，三公子更立為君，亂鄭國者，實忽之由。《釋例》與此注盡同，其末云「故仲尼因以示義」，言因舊史之文，即稱世子，示鄭人本有不以為君之義。忽於隱公之世每稱公子，六年稱大子，則救齊之時，巳立為大子故也。]"
      },
      {
        "index": 48,
        "text": "許叔入於許。【注】許叔，莊公弟也。隱十一年，鄭使許大夫奉許叔居許東偏。鄭莊公既卒，乃入居位，許人嘉之，以字告也。叔本不去國，雖稱入，非國逆例。[【疏】注「許叔」至「逆例」。○正義曰：入者自外之辭，本其所自之處，言其自許東偏而入於許國，非從外國入也。鄭莊公以十一年卒，許叔今始入者，蓋鄭突不使其複。忽既得位，親仁善鄰，存許以德許人，冀其為已之援，故此年始得入也。小白、陽生入皆稱名，此叔稱字，故云許人嘉之，以字告也。杜知是字者，以蔡季子來歸，亦以書字，故知之也。杜以傳例云「凡去其國，國逆而立之，曰入」。嫌此亦為國逆之例。《釋例》曰：「諸在例外稱入，直是自外入內，記事常辭，義無所取。賈氏雖夫人薑氏之入皆以為例。由先儒以為國逆，故言許叔本不去國，非國逆之正例。」國逆正例，據去國而來。許叔本非去國，故云非國逆例。其實許始複國，許叔得還，上下交歡，同心迎逆，指其實事有國逆之理。故於《釋例》云許叔有國逆之文，但非國逆正例耳。劉君不達此旨，妄規杜失，非也。]\n公會齊侯於艾。"
      },
      {
        "index": 49,
        "text": "邾人、牟人、葛人來朝。【注】無傳。三人皆附庸之世子也，其君應稱名，故其子降稱人。牟國，今泰山牟縣。葛國在梁國寧陵縣東北。【音義】○牟，亡侯反。[【疏】注「三人」至「東北」。○正義曰：三國俱稱人，合行禮，知其尊卑同也。以邾子未得王命，知牟、葛之等是附庸。阝黎來來朝，附庸書名，此若君自親來，則亦應稱名。若遣臣來聘，又不得稱朝。曹伯使世子射姑來朝，是世子有稱朝之義。知此三人皆附庸世子，攝行父事而來朝也。諸侯之卿稱名，大夫降稱人，是人之於名，例差一等。若附庸，其君應稱名，故其子降稱人。《釋例》曰：「王之世子不名，諸侯世子則名，『會王世子於首止』，『曹世子射姑來朝』，是也。附庸世子稱人，『邾人、牟人、葛人來朝』，是也。」是言世子稱謂之等級也。《地理誌》：「泰山郡牟縣，故牟國也。」陳留郡寧陵縣，應劭曰：「故葛伯國。」然則於晉屬梁國也。]"
      },
      {
        "index": 50,
        "text": "秋，九月，鄭伯突入於櫟。【注】櫟，鄭別都也，今河南陽翟縣。未得國，直書入，無義例也。【音義】○櫟音曆。翟，徒曆反。"
      },
      {
        "index": 51,
        "text": "冬，十有一月，公會宋公、衛侯陳侯於袲，伐鄭。【注】袲，宋地，在沛國相縣西南。先行會禮而後伐也。【音義】○袲，昌氏反。相，息亮反。[【疏】注「先行會禮」。○正義曰：知非不與謀，言會者，以言「於袲」，故知此行會禮也。若不言地，直言會，則是不與謀例也。召陵會，杜注云「於召陵先行會禮」，與此同也。]\n桓公十有五年傳"
      },
      {
        "index": 52,
        "text": "十五年，春，天王使家父來求車，非禮也。諸侯不貢車服，【注】車服，上之所以賜下。天子不私求財。【注】諸侯有常職貢。"
      },
      {
        "index": 53,
        "text": "祭仲專。鄭伯患之，使其婿雍糾殺之。將享諸郊，雍姬知之，謂其母曰：「父與夫孰親？」其母曰：「人盡夫也，父一而已，胡可比也？」【注】婦人在室則天父，出則天夫。女以為疑，故母以所生為本解之。遂告祭仲曰：「雍氏舍其室而將享子於郊。吾惑之，以告。」祭仲殺雍糾，屍諸周氏之汪。【注】汪，池也。周氏，鄭大夫。殺而暴其屍以示戮也。【音義】○舍音舍。汪，烏黃反。暴，步卜反。公載以出，【注】湣其見殺，故載其屍共出國。曰：「謀及婦人，宜其死也。」\n夏，厲公出奔蔡。\n六月，乙亥，昭公入。\n許叔入於許。\n「公會齊侯於艾」，謀定許也。\n秋，鄭伯因櫟人殺檀伯，而遂居櫟。【注】檀伯，鄭守櫟大夫。【音義】○檀，徒丹反。\n冬，會於袲，謀伐鄭，將納厲公也。弗克而還。\n桓公十有六年經\n十有六年，春，正月，公會宋公、蔡侯、衛侯於曹。"
      },
      {
        "index": 54,
        "text": "夏，四月，公會宋公、衛侯、陳侯、蔡侯伐鄭。【注】春既謀之，今書會者，魯諱議納不正。蔡常在衛上，今序陳下，蓋後至。[【疏】注「春既」至「後至」。○正義曰：宣七年傳例云：「與謀曰『及』，不與謀曰『會』。」此「春既謀之」，例當言「及」，今書「會」者，魯諱與諸侯聚議納不正之人，故從不與謀之文。《釋例》曰：「魯既春會於曹，以謀伐鄭，夏遂興師，而更從不與謀之文者，厲公篡大子忽之位，謀而納之，非正，故諱之，從不與謀之例。」是其義也。諸侯之序，以大小為次班序，《譜》稱自隱至莊十四年，四十三歲征伐盟會者，凡十六國，時無霸主，會同不並，無有成序，其間蔡與衛凡七會，六在衛上，唯此處在陳下，故以為蓋後至也。]\n秋，七月，公至自伐鄭。【注】用飲至之禮，故書。"
      },
      {
        "index": 55,
        "text": "冬，城向。【注】傳曰：「書，時也。」而下有十一月，舊說因謂傳誤。此城向亦俱是十一月，但本事異，各隨本而書之耳。經書「夏，叔弓如滕。五月，葬滕成公」，傳云：「五月，叔弓如滕。」即知但稱時者，未必與下月異也。又推校此年閏在六月，則月卻而節前，水星可在十一月而正也。《詩》云：「定之方中，作於楚宮。」此未正中也。功役之事，皆總指天象，不與言曆數同也。故傳之釋經，皆通言一時，不月別。【音義】○向，失亮反。定，丁佞反。[【疏】注「傳曰」至「月別」。正義曰：杜以城向與下同月，故撿「叔弓如滕」經、傳之異，「如滕」與「葬」同月，知此城向與出奔同月，但本事既異，各隨本而書之。下有月而此無月耳，其實同是十一月也。俱十一月，水星昏猶未正，故複推校曆數，此年月卻節前，水星可在十一月而正。又方者，未至之辭，故以「定之方中」為方欲向中，而實未正中。十一月可以興土功，書時，非傳誤也。劉炫《規過》以為：「案《周語》云辰角見而雨畢，天根見而水涸，駟見而隕霜，火見而清風戒寒」，故先王之教曰，雨畢而除道，水涸而成梁，隕霜而冬裘具，清風至而脩城郭。故夏令曰九月除道，十月成梁。營室之中，土功其始。先儒以為建戌之月霜始降，房星見霜降之後，寒風至而心星見。鄭玄云『辰角見謂九月本，天根見謂九月末』。天根謂氏星是也，自然火見是建亥之月。又《春秋》城楚丘是正月，而杜引《詩》云『定之方中，未正中也』。定星豈正月未正中乎！據此諸文，則火見土功，必在建亥之月。則建戌之月，必無土功之理。而杜以為建戌之月得城向者，非也。」今以為《周語》之文，單子見陳不除道，故譏為此言，故所舉時節並在早月也。《月令》「孟冬，天子始裘」，單子云「隕霜而冬裘具」，九月已裘，是其早也。且《周語》之文，據尋常節氣，九月而除道，十月而興土功。杜以此年閏在六月，則建戌之月二十一日已得建亥節氣，是十月節氣在九月之中，土功之事何為不可？諸侯城楚丘，自在正月。衛人初作宮室，必在其前。杜云定星方欲正中，於理何失？劉君廣引《周語》之文以規杜，杜以月卻節前，何須致難？]\n十有一月，衛侯朔出奔齊。【注】惠公也。朔讒構取國，故不言二公子逐，罪之也。\n桓公十有六年傳\n十六年，春，正月，會於曹，謀伐鄭也。【注】前年冬謀納厲公不克，故複更謀。【音義】○複，扶又反。\n夏，伐鄭。\n秋，七月，公至自伐鄭，以飲至之禮也。\n「冬，城向」，書，時也。"
      },
      {
        "index": 56,
        "text": "初，衛宣公烝於夷薑，生急子，【注】夷薑，宣公之庶母也。上淫曰烝。【音義】○烝，之承反。急，如字，《詩》作伋。上，時掌反，一音如字。[【疏】注「夷薑」至「曰烝」。○正義曰：晉獻公烝於齊薑，惠公烝於賈君，皆是淫父之妾。知此亦父妾，故云庶母也。成二年傳稱楚莊王以夏姬「予連尹襄老，襄老死，其子黑要烝焉」。淫母而謂之烝，知烝是上淫。蓋訓烝為進，言自進與之淫也。《世家》云「初，宣公愛夫人夷薑」。烝淫而謂之夫人，馬遷謬耳。]屬諸右公子。為之娶於齊，而美，公取之。生壽及朔，屬壽於左公子。【注】左右媵之子，因以為號。【音義】○屬音燭，下同。為，於偽反。媵，羊政反。[【疏】注「左右」至「為號」。○正義曰：公子法無左右，明其因母為號。《公羊》稱諸侯一國，則二國往媵之，以有二媵，故分為左右。說《公羊》者，言右媵貴於左媵，義或當然。此左右公子，蓋宣公之兄弟也。]夷薑縊。【注】失寵而自縊死。宣薑與公子朔構急子。【注】宣薑，宣公所取急子之妻。構，會其過惡。【音義】○構，古豆反。會，古外反。公使諸齊，使盜待諸莘，將殺之。【注】莘，衛地。陽平縣西北有莘亭。【音義】○公使，所吏反。莘，所巾反。壽子告之，使行。【注】行，去也。不可，曰：「棄父之命，惡用子矣！【注】惡，安也。【音義】○ 惡音烏，注同。有無父之國則可也。」及行，飲以酒。壽子載其旌以先，盜殺之。急子至，曰：「我之求也，此何罪？請殺我乎！」又殺之。二公子故怨惠公。十一月，左公子洩、右公子職立公子黔牟。【注】黔牟，群公子。【音義】○飲以酒，於鴆反；一本「以」作「之」。洩，息列反。黔，其廉反，又音琴。[【疏】「載其旌」。○正義曰：代之而載其旌，蓋旌有誌識故也。《世家》云：「與太子白旄，而告盜曰，見白旄者殺之。」或當以白旄為旌，但馬遷演此文而為之說，其辭至鄙，未必其言可信也。]惠公奔齊。\n桓公十有七年經\n十有七年，春，正月，丙辰，公會齊侯、紀侯盟於黃。【注】黃，齊地。"
      },
      {
        "index": 57,
        "text": "二月，丙午，公會邾儀父，盟於趡。【注】趡，魯地。稱字，義與蔑盟同。二月無丙午；丙午，三月四日也。日月必有誤。【音義】○趡，翠軌反。\n夏，五月，丙午，及齊師戰於奚。【注】奚，魯地背陳曰戰。【音義】○陳，直覲反。\n六月，丁丑，蔡侯封人卒。【注】十一年，大夫盟於折。\n秋，八月，蔡季自陳歸於蔡。【注】季，蔡侯弟也。言歸，為陳所納。"
      },
      {
        "index": 58,
        "text": "癸已，葬蔡桓侯。【注】無傳。稱侯，蓋謬誤。三月而葬，速。[【疏】注「稱侯，蓋誤」。○正義曰：五等諸侯卒，則各書其爵，葬則舉諡稱公，禮之常也。此無貶責而獨稱侯，故云蓋謬誤也。《釋例》曰：「卒而外赴者，皆正爵而稱名。慎死考終，不敢違大典也。書葬者，皆從主人；私稱，客主之人，敬各有本，謙敬各得其所，而後二國之禮成也。葬蔡桓侯，獨不稱公，劉、賈、許曰：桓卒而季歸，無臣子之辭也。蔡侯無子，以弟承位，群臣無廢主，社稷不乏祀，故傳稱蔡人，嘉之，非貶所也。杞伯稱子，傳為三發，蔡侯有貶，傳亦宜說。史書謬誤，疑有闕文。」是其疑之意也。]\n及宋人、衛人伐邾。"
      },
      {
        "index": 59,
        "text": "冬，十月，朔，日有食之。【注】甲乙者，曆之紀也。晦朔者，日月之會也。日食不可以不存晦朔，晦朔須甲乙而可推，故日食必以書朔日為例。\n桓公十有七年傳\n十七年，春，盟於黃，平齊、紀，且謀衛故也。【注】齊欲滅紀，衛逐其君。"
      },
      {
        "index": 60,
        "text": "「及邾儀父盟於趡」，尋蔑之盟也。【注】蔑盟在隱元年。「夏，及齊師戰於奚」，疆事也。【注】爭疆界也。【音義】○疆，居良反，注及下皆同。於是齊人侵魯疆，疆吏來告。公曰：「疆埸之事，慎守其一，而備其不虞，【注】虞，度也。不度猶不意也。【音義】○埸音亦，度，待洛反，下同。[【疏】「疆埸」至「不虞」。○正義曰：疆埸，謂界畔也。至此易主，故名曰埸。典封疆者，不得已往侵人，無使人來侵己，謹慎守其一家之所有，以備不意度之事。]姑盡所備焉。事至而戰，又何謁焉？」【注】齊背盟而來，公以信待，故不書侵伐。【音義】○背音佩，下同。"
      },
      {
        "index": 61,
        "text": "蔡桓侯卒，蔡人召蔡季於陳，【注】桓侯無子，故召季而立之。季內得國人之望，外有諸侯之助，故書字，以善得眾。稱歸，以明外納。\n秋，蔡季自陳歸於蔡，蔡人嘉之也。【注】嘉之，故以字告。\n「伐邾」，宋誌也。【注】邾、宋爭疆，魯從宋誌，背趡之盟。"
      },
      {
        "index": 62,
        "text": "「冬，十月，朔，日有食之」。不書，日官失之也。天子有日官，諸侯有日禦。【注】日官、日禦，典曆數者。[【疏】注「日官」至「曆數」。○正義曰：《周禮》大史「掌正歲年以序事，頒告朔於邦國」。然則天子掌曆者，謂大史也。大史，下大夫，非卿，故不在六卿之數。傳言居卿，則是尊之若卿，故知非卿而位從卿，故言居卿也。平曆數者，謂掌作曆數，平其遲速，而頒於邦國也。晦、朔、弦、望交會有期，日月五星行道有度，曆而數之故曰：「曆數也」。]日官居卿以底日，禮也。【注】日官，天子掌曆者，不在六卿之數，而位從卿，故言居卿也。厎，平也，謂平曆數。【音義】○厎音旨，下同。日禦不失日，以授百官於朝。【注】日官平曆以班諸侯，諸侯奉之，不失天時，以授百官。"
      },
      {
        "index": 63,
        "text": "初，鄭伯將以高渠彌為卿。昭公惡之，固諫，不聽。昭公立，懼其殺已也。辛卯，弑昭公而立公子亹。【注】公子，昭公弟。【音義】○惡，烏路反，下及注「所惡」皆同。音尾。君子謂昭公知所惡矣。公子達曰：【注】公子達，魯大夫。[【疏】「君子」至「惡矣」。○正義曰：弑君者，人臣之極惡也。昭公惡其人，其人果行大惡，是昭公知所惡矣。言昭公惡之不妄也。韓子以為君子言「知所惡」者，非多其知之明，而嫌其心不斷也，曰知之若是其明也，而不如早誅焉，以及於死，故言「知所惡」以見其無權也。昭公知其惡而不能行其誅，致使渠彌含憎懼死以徼幸，故昭公不免於弑。戒人君使彊於斷也。○注「公子達魯大夫」。○正義曰：知非鄭人者，若是鄭人，當在君子之前言之。傳先載君子之議，後陳子達之言，是達聞其言而評之，與臧文仲聞蓼六之滅，其事相類，故知是魯人也。]「高伯其為戮乎？複惡，已甚矣」。【注】複，重也。本為昭公所惡，而複弑君，重為惡也。【音義】○複，扶又反，注同；一音服，則乖注意。重，直用反，下同。\n桓公十有八年經"
      },
      {
        "index": 64,
        "text": "十有八年，春，王正月，公會齊侯於濼。【注】濼水在濟南曆城縣西北，入濟。【音義】○濼，盧篤反，又力角反，一音洛；《說文》，匹沃反。"
      },
      {
        "index": 65,
        "text": "公與夫人薑氏遂如齊。【注】公本與夫人俱行，至濼，公與齊侯行會禮，故先書會濼，既會而相隨至齊，故曰遂。[【疏】「公與」至「如齊」。○正義曰：僖十一年「公及夫人會齊侯於陽穀」。彼言「及」，此不言「及」者，公並，傳曰，公何以不言及夫人？夫人外也。言夫人淫於齊侯而疏外，公故不言及也。《穀梁傳》曰：「不言及夫人，何也？以夫人之伉不稱數也。」言夫人驕伉不可及，故舍而不數也。杜無明解。傳載申繻之言，譏公男女相瀆，蓋以相褻瀆之故，果致大禍。時史譏其男女無別，故不書及也。○注「公本」至「曰遂」。○正義曰：據傳文，知其鄉會之時，即與夫人俱行至於濼水之上，不言及夫人會者，夫人從公行耳。其會之時，夫人不與。既會，乃相隨向齊，故如齊之上始書夫人。公自因會而行，故言「遂」耳。]"
      },
      {
        "index": 66,
        "text": "夏，四月，丙子，公薨於齊。【注】不言戕，諱之也。戕例在宣十八年。【音義】○戕，在良反。丁酉，公之喪至自齊。【注】無傳，告廟也。丁酉，五月一日，有日而無月。\n秋，七月。\n冬，十有二月，己丑，葬我君桓公。【注】無傳。九月乃葬，緩慢也。\n桓公十有八年傳"
      },
      {
        "index": 67,
        "text": "十八年春，公將有行，遂與薑氏如齊。【注】始議行事。申繻曰：「女有家，男有室，無相瀆也，謂之有禮。易此必敗。」【注】女安夫之家，夫安妻之室，違此則為瀆。今公將薑氏如齊，故知其當致禍亂。【音義】○瀆，徒木反。[【疏】「女有家，男有室」。○正義曰：沈氏云，卿大夫稱家，家者，內外之大名。戶內曰室，但男子一家之主，職主內外，故曰家；婦人主閨內之事，故為室也。劉炫云：「《釋宮》云『宮謂之室，其內謂之家』。則家之與室義無以異，欲見男女之別，故以室屬之。其實室、家同也。」]公會齊侯於濼，遂及文薑如齊。齊侯通焉，公謫之，【注】謫，譴也。【音義】○謫，直革反，責也，王又工革反。譴，遣戰反。以告。【注】夫人告齊侯。"
      },
      {
        "index": 68,
        "text": "夏，四月，丙子，享公。【注】齊侯為公設享燕之禮。【音義】○為，於偽反。使公子彭生乘公，公薨於車。【注】上車曰乘。彭生多力，拉公幹而殺之。【音義】○乘，如字，又純證反，注同。上，時掌反。拉，力答反。幹，古旦反。[【疏】注「上車」至「殺之」。○正義曰：莊元年《公羊傳》曰：「夫人譖公於齊侯，齊侯怒，與之飲酒。於其出焉，使公子彭生送之，於其乘焉。脅幹而殺之。」何休云：「脅，折聲也。」《齊世家》云：「襄公使力士彭生抱上魯君車，因摺殺魯桓公，下車則死矣。」脅、摺、拉，音義同也。]魯人告於齊曰：「寡君畏君之威，不敢寧居，來脩舊好。禮成而不反，無所歸咎，惡於諸侯。請以彭生除之。」【注】除恥辱之惡也。【音義】○好，呼報反。咎，其九反。齊人殺彭生。【注】不書，非卿。"
      },
      {
        "index": 69,
        "text": "秋，齊侯師於首止。【注】陳師首止，討鄭弑君也。首止，衛地，陳留襄邑縣東南有首鄉。子會之，高渠彌相。【注】不知齊欲討已。【音義】○相，息亮反。七月戊戌，齊人殺子亹而轘高渠彌，【注】車裂曰轘。【音義】○轘音患。裂音列。[【疏】注「車裂曰轘」。○正義曰：襄二十二年傳稱「轘觀起於四竟」，又曰「觀起車裂」，是其事也。《周禮》「滌狼氏誓仆右曰殺，誓馭曰車轘」。然則周法有此刑也。]祭仲逆鄭子於陳而立之。【注】鄭子，昭公弟子儀也。是行也，祭仲知之，故稱疾不往。人曰：「祭仲以知免。」仲曰：「信也。」【注】時人譏祭仲失忠臣之節。仲以子為渠彌所立，本既不正，又不能固位安民，宜其見除，故即而然譏者之言，以明本意。【音義】○知音智，又如字。"
      },
      {
        "index": 70,
        "text": "周公欲弑莊王而立王子克。【注】莊王，桓王太子。王子克，莊王弟子儀。【音義】○弑，申誌反。辛伯告王，遂與王殺周公黑肩。王子克奔燕。【注】辛伯，周大夫。初，子儀有寵於桓王，桓王屬諸周公。辛伯諫曰：「並后，【注】妾如后。【音義】○屬音燭。匹嫡，【注】庶如嫡。【音義】○嫡，丁曆反，注同。兩政，耦國【注】臣擅命。【音義】○擅，巿戰反。耦國，都如國。亂之本也。」周公弗從，故及。【注】及於難也。【音義】○難，乃旦反。"
      }
    ]
  }
}