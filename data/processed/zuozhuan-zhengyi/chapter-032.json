{
  "chapterNumber": 32,
  "title": "春秋左傳正義卷32 (Zuozhuan Zhengyi, Volume 32)",
  "sourceContent": {
    "paragraphs": [
      {
        "index": 0,
        "text": "襄公十有三年\n【經】十有三年，春，公至自晉。"
      },
      {
        "index": 1,
        "text": "夏，取邿。（邿，小國也。任城亢父縣有邿亭。傳例曰：“書取，言易也。”○邿音詩。任音壬。亢，苦浪反，又音剛。父音甫。易，以豉反，傳同。）\n秋，九月，庚辰，楚子審卒。（共王也。成二年，大夫盟於蜀。）冬，城防。"
      },
      {
        "index": 2,
        "text": "【傳】十三年，春，公至自晉，孟獻子書勞於廟，禮也。（書勳勞於策也。桓二年傳曰：“公”至“自唐告於廟也。凡公行告於宗廟反行飲”至“舍爵策勳焉。禮也。桓十六年傳又曰：“公至自伐鄭，以飲至之禮也。”然則還告廟及飲至及書勞三事，偏行一禮，則亦書至。悉闕乃不書至。傳因獻子之事，以發明凡例。《釋例》詳之。○舍如字，又音舍。）"
      },
      {
        "index": 3,
        "text": "疏注“書勳”至“詳之”。○正義曰：其書勞與策勳，一也。《周禮》：“王功曰勳，事功曰勞。”對則勳大而勞小，故傳變文以包之。注云“書勳勞於策”，明其不異也。桓二年傳發凡例，有告廟也，飲至也。策勳也。桓十六年傳言“飲至”，此年傳言“書勞”，二者各舉其一，所以反覆凡例。以此知三事，偏行一禮，則亦書至。悉闕，乃不書至耳。所云“偏行一禮”，謂偏行告至。其飲至、策勳，則不可偏行也。何則？告廟因行飲至，舍爵而即策勳。策勳、飲至，並行之於廟，豈得不告至，而在廟聚飲乎？不告至而入廟書勞乎？明其決不然矣。但告至巳後，或飲至而不書勞，或書勞而不飲至，二事或有闕其一者，傳因獻子書勞，複言“禮也”。所以發明凡例。《釋例》曰：“公行，或朝或會，或盟或伐，得禮失禮，其事非一，故傳隨而釋之。於盟釋告廟，嫌他例不通，故複總云‘凡公行，告於宗廟。反行，飲至、舍爵，策勳焉，禮也’。此以明公之出竟，當無不告。及其反也，則必飲至，有功成策勳。故公至自伐鄭，傳重言以飲至之禮；孟獻子書勞於廟，傳複云‘禮’，所以反覆凡例也。公朝於晉，而獻子書勞，知策勳非唯討伐之功。雖或常行，有以定國安民，亦書功於廟也。然則凡反行飲至，必以嘉會昭告祖禰。有功則舍爵策勳，無勞告事而已。”"
      },
      {
        "index": 4,
        "text": "夏，邿亂，分為三。（國分為三部，誌力各異。）師救邿，遂取之。（魯師也。經不稱師，不滿二千五百人。傳通言之。）"
      },
      {
        "index": 5,
        "text": "疏注“魯師”至“言之”。○正義曰：莊八年，“師及齊師圍成阝”。彼是大夫將滿師，故稱“師”。此亦大夫將，所將不滿二千五百人，故直言取邿，而不得言師也。傳言師者，師是眾人總名，雖少，亦通言之。\n凡書取，言易也。（不用師徒，及用師徒而不勞，雖國亦曰“取”。）"
      },
      {
        "index": 6,
        "text": "疏注“不用”至“曰取”。○正義曰：宣九年取根牟，傳曰“言易也”。成六年取鄟，傳曰“言易也”。昭四年取鄫，傳曰“言易也”。莒亂，著丘公立而不撫鄫，鄫叛而來，故曰取。凡克邑不用師徒曰取”。與此四發取例，傳皆云“言易也”。取鄫之下，又發凡例云“克邑不用師徒曰取”者，不用師徒，即是易得之狀，所以覆明凡例也。若用而不勞，則與不用相似，故杜云“用而不勞，亦曰取”也。凡例克邑，邿乃是國，知雖國亦曰取。《釋例》曰：“取者，乘其衰亂，或受其潰叛，或用小師而不頓兵勞力，則直言取。如取如攜，言其易也。傳四發取例者，邿以師徒，鄫叛而來，根牟東夷，鄟附庸國，名各不同故也。邿為小國，非邑非夷，故以凡例附之。”\n用大師焉曰滅。（敵人距戰，斬獲俘馘，用力難重，雖邑亦曰滅。○馘，古獲反。）"
      },
      {
        "index": 7,
        "text": "疏注“敵人”至“曰滅”。○正義曰：國大邑小，嫌邑易國難，“滅”“取”止見難易，不由國邑大小，故注辯之。上云易，則雖國亦曰取。此取邿，邿是國也。此言用力難重，則雖邑亦曰滅。僖二年，虞師、晉師滅下陽，昭十三年，吳滅州來，皆邑而言滅是也。\n弗地曰入。（謂勝其國邑，不有其地。）"
      },
      {
        "index": 8,
        "text": "疏“謂勝”至“其地”。○正義曰：入謂入其都邑，製其民人。當入之日，與滅亦同。但尋即去之，不為己有，故云勝其國邑，不即有其土地。如此之類，謂之為“入”。國、邑雙舉者，國、邑皆稱入也。文十五年，晉郤缺入蔡，是入國也。成七年，吳入州來；九年，楚人入鄆，是入邑也。若然，閔二年，狄入衛，哀八年，宋公入曹，二者，傳皆言滅，而經書“入”者，《釋例》曰：“狄滅衛，而書‘入’者，狄無文告。衛之君臣死盡，齊桓存之，以告諸侯，言狄巳去，不能有其土地也。曹背晉而奸宋，是以致討。宋公既還，而不忍褚師之詬怒，而反兵一舉滅曹。滅非本誌，故以入告也。”"
      },
      {
        "index": 9,
        "text": "荀罃、士魴卒。晉侯蒐於綿上以治兵，（為將命軍帥也，必蒐而命之，所以與眾共。○為，於偽反。帥，所類反。）使士匄將中軍，辭曰：“伯遊長。（伯遊，荀偃。○長，丁丈反。）昔臣習於知伯，是以佐之，非能賢也。（七年，韓厥老，知罃代將中軍，士匄佐之。匄今將讓，故謂爾時之舉，不以己賢。事見九年。○見，賢遍反。）請從伯遊。”荀偃將中軍，（代荀罃。）士匄佐之。（位如故。）使韓起將上軍，辭以趙武。又使欒黶，（以武位卑，故不聽，更命黶。）辭曰：“臣不如韓起。韓起原上趙武，君其聽之。”使趙武將上軍，（武自新軍超四等，代荀偃。）韓起佐之。（位如故。）欒黶將下軍，魏絳佐之。（黶亦如故。絳自新軍佐超一等，代士魴。）新軍無帥，（將佐皆遷。○將，子匠反。）晉侯難其人，使其什吏率其卒乘官屬，以從於下軍，禮也。（得慎舉之禮。○難，乃旦反，或如字。什音十。卒，子忽反。乘，繩證反。）"
      },
      {
        "index": 10,
        "text": "疏“晉侯”至“禮也”。○正義曰：什吏，謂十人長也。從車曰卒，在車曰乘。新軍將佐皆遷，晉侯選賢未得，難用其人，使其軍內十人之長，率其步卒車士，與其新軍官屬軍尉司馬之類，以從於下軍。令下軍將佐兼領之，得慎舉之禮也。《周禮·夏官序》云：“凡製軍，萬有二千五百人為軍，軍將皆命卿。二千有五百人為師，師帥皆中大夫。五百人為旅，旅帥皆下大夫。百人為卒，卒長皆上士。二十五人為兩，兩司馬皆中士。五人為伍，伍皆有長。”不言十人有長。而此傳云“什吏”者，《夏官》所云，《周禮》之正法耳。其量時製事，未必盡然。《尚書·牧誓》有千夫長、百夫長。《齊語》：“管子設法，五人為伍，五十人為小戎，二百人為卒，二千人為旅，萬人為軍。”《吳語》：“王孫雄設法，百人為行，十行一旌，十旌一將軍。”引《司馬法》云：“十人之帥執鈴，百人之帥執鐸，千人之帥執鼓，萬人之將執大鼓。”三者，數人置帥，皆以什計之，異於《周禮》。則晉人為軍，或十人置吏也。"
      },
      {
        "index": 11,
        "text": "晉國之民，是以大和，諸侯遂睦。君子曰：“讓，禮之主也。範宣子讓，其下皆讓。欒黶為汏，弗敢違也。晉國以平，數世賴之。刑善也夫！（刑，法也。○汰音泰。數，所主反。夫音扶。）一人刑善，百姓休和，可不務乎？《書》曰：‘一人有慶，兆民賴之，其寧惟永。’其是之謂乎！（《周書·呂刑》也。一人，天子也。寧，安也。永，長也。義取上有好善之慶，則下賴其福。○休，許蚪反。好，呼報反。）周之興也，其《詩》曰：‘儀刑文王，萬邦作孚。’（《詩·大雅》。言文王善用法，故能為萬國所信。孚，信也。）言興善也。"
      },
      {
        "index": 12,
        "text": "疏“詩曰”至“善也”。○正義曰：此《大雅·文王》之篇。儀，善也。刑，法也。孚，信也。善用法者，文王也。言文王善用法，故能為萬國所信。言文王之法善也。"
      },
      {
        "index": 13,
        "text": "及其衰也，其《詩》曰：‘大夫不均，我從事獨賢。’（《詩·小雅》。剌幽王役使不均，故從事者怨恨。稱已之勞，以為獨賢，無讓心。）言不讓也。"
      },
      {
        "index": 14,
        "text": "疏“詩曰”至“讓也”。○正義曰：《詩·小雅·北山》之篇。刺幽王役使不均乎！被使之人，自稱巳之功勞。我所以特從王事者，在上獨以我為賢。自云己賢，是不讓也。"
      },
      {
        "index": 15,
        "text": "世之治也，君子尚能而讓其下，（能者在下位，則貴尚而讓之。○治，直吏反。）小人農力以事其上。是以上下有禮，而讒慝黜遠，由不爭也，謂之懿德。及其亂也，君子稱其功以加小人，（加，陵也。君子，在位者。○慝，他得反。遠，於萬反，又如字。爭，爭鬥之爭。）小人伐其技以馮君子。（馮，亦陵也。自稱其能為伐。○技，其綺反。馮，皮冰反。）是以上下無禮，亂虐並生，由爭善也，（爭自善也。）謂之昏德。國家之敝，恒必由之。”（傳言晉之所以興。）"
      },
      {
        "index": 16,
        "text": "楚子疾，告大夫曰：“不穀不德，少主社稷。生十年而喪先君，未及習師、保之教訓，而應受多福，（多福，謂為君。○少，詩照反。喪，息浪反。）是以不德，而亡師於鄢，（鄢在成十六年。○鄢音偃。）以辱社稷，為大夫憂，其弘多矣。（弘，大也。）若以大夫之靈，獲保首領，以歿於地，唯是春秋窀穸之事，（窀，厚也。穸，夜也。厚夜，猶長夜。春秋，謂祭祀。長夜，謂葬埋。○歿音沒。窀，張倫反，一音徒門反。穸音夕。）"
      },
      {
        "index": 17,
        "text": "疏注“窀厚”至“葬埋”。○正義曰：《晉語》云：“窀，厚也。”《說文》云：“夕，暮也。從月半見。”穸字從夕，知是以夕為夜也。厚、長意同，故厚夜猶長夜也。《孝經》云：“春秋祭祀，以時思之。”故春秋謂祭祀也。長夜者，言夜不複明，死不複生。故長夜謂葬埋也。以其事施於葬，故今字皆從穴。王意自貶，祭之與葬，皆不敢從先君之禮。\n所以從先君於禰廟者，（從先君代為禰廟。）"
      },
      {
        "index": 18,
        "text": "疏注“從先”至“禰廟”。○正義曰：《祭法》云：“諸侯立五廟，曰考廟，王考廟，皇考廟，顯考廟，祖考廟。”此云“禰廟”，即彼“考廟”也。《曲禮》云：“生曰父，死曰考。”考，成也。言有成德也。禰，近也，於諸廟，父最為近也。《禮》，三年之喪畢，則以遷新主入廟。是從先君代為禰廟也。計昭穆之次，昭次入昭廟，穆次入穆廟，皆代為祖廟。而言代為禰廟者，是從先君之近也。"
      },
      {
        "index": 19,
        "text": "請為‘靈’若‘厲’。（欲受惡諡，以歸先君也。亂而不損曰靈。戮殺不辜曰厲。）大夫擇焉。”莫對。及五命，乃許。"
      },
      {
        "index": 20,
        "text": "秋，楚共王卒。子囊謀諡。大夫曰：“君有命矣。”子囊曰：“君命以‘共’，若之何毀之？赫赫楚國，而君臨之，撫有蠻夷，奄征南海，以屬諸夏，而知其過，可不謂共乎？請諡之‘共’。”大夫從之。（傳言子囊之善。○共音恭，下同。夏，戶雅反。）"
      },
      {
        "index": 21,
        "text": "吳侵楚，養由基奔命，子庚以師繼之。（子庚，楚司馬。）養叔曰：“吳乘我喪，謂我不能師也，（養叔，養由基也。）必易我而不戒。（戒，備也。○易，以豉反。）子為三覆以待我，（覆，伏兵。○覆，扶又反。）我請誘之。”子庚從之。戰於庸浦，（庸浦，楚地。○浦，判五反。）大敗吳師，獲公子黨。君子以吳為不吊。（不用天道相吊恤。）《詩》曰：“不吊昊天，亂靡有定。”（言不為昊天所恤，則致罪也。為明年會向傳。○昊，胡老反。）"
      },
      {
        "index": 22,
        "text": "疏“不吊”至“有定”。○正義曰：《詩·小雅·節南山》之篇。冬，城防。書事，時也。（土功雖有常節，通以事間為時。）"
      },
      {
        "index": 23,
        "text": "疏注“土功”至“為時”。○正義曰：莊二十九年，傳例曰：“凡土功，龍見而畢務，戒事也。火見而致用，水昏正而栽。”是土功之常節也。本設此節，以為農事既閑，故以此時興土功。今此冬城防，經、傳皆不言月，當在火見致用之前。此歲農收差早，雖天象未至，而民事巳閑，故云“土功雖有常節，通以事間為時”。言時節未是時，而事以得時，故言“書事，時也”。《釋例》曰：“冬城防，臧武仲請畢農事，故傳曰‘書事，時也’。言興作出火見致用之前，亦得兼以事時而禮之。”\n於是將早城。臧武仲請俟畢農事，禮也。"
      },
      {
        "index": 24,
        "text": "鄭良霄、大宰石猶在楚。（十一年，楚人執之至今。）石言於子囊曰：“先王卜征五年，（先征五年而卜吉凶也。征謂巡守。征，行。○先征，悉薦反。守，手又反，注同。）"
      },
      {
        "index": 25,
        "text": "疏○注“先征”至“征行”。○正義曰：“先征五年而卜其吉凶也”者，以謂征前五年，而預卜之也。征，訓行也。先王之行，謹慎而卜，必是禮之大者。大禮遠行，莫過巡守。故知“征謂巡守”也。“征，行”，《釋言》文也。傳言卜征五年，未知何代之禮。案《尚書·舜典》云：“五載一巡守。”孔安國云：“堯、舜同道，舜攝則然，堯又可知。”《周禮·大行人》云：“十有二歲，王巡守殷國。”《王製》云：“天子五年一巡守。”鄭玄云：“天子以海內為家，時一巡省之。五年者，虞、夏之製也。周則十二歲一巡守。”如孔、鄭之言，唐、虞及夏，皆五年一巡守。然則卜征五年，虞、夏法也。在周之世，而遠陳虞、夏法者，蓋重古而言之。或周之巡守，不必十二年也。周十二年一巡守，法歲星行天一周也。虞、夏五年一巡守，取五行遞王而遍也。\n而歲習其祥。祥習則行，（五年五卜，皆同吉，乃巡狩。）"
      },
      {
        "index": 26,
        "text": "疏“而歲”至“則行”。○正義曰：《禮記》云：“卜筮不相襲。”鄭玄云：“襲，因也”。《釋詁》云：“祥，善也。”歲因其善，謂去年吉，今年又吉也。善因則行，謂五年五吉，善善相因襲，則先王然後行巡守也。傳稱卜不習吉，而得五年五卜者，卜不習吉，謂不可一時再卜耳。此則每年一卜，非相習也。\n不習，則增脩德而改卜。（不習，謂卜不吉。○“不習則增”，絕句。一本無“增”字，“則”連下總為句。）"
      },
      {
        "index": 27,
        "text": "疏注“不習謂卜不吉”。○正義曰：其善不因往年，是謂不習吉也。脩德改卜，更以卜吉為始，又得五吉，乃行也。"
      },
      {
        "index": 28,
        "text": "今楚實不競，行人何罪？（不能脩德與晉競。）止鄭一卿，以除其逼，（一卿，謂良霄。）使睦而疾楚，以固於晉，焉用之？（位不逼則大臣睦，怨疾楚則事晉固。○“焉用之”，本或作“何用之”，於虔反。）"
      },
      {
        "index": 29,
        "text": "疏“止鄭”至“用之”。○正義曰：貴者多則勢相逼。今止鄭一卿於楚，以除其國內相逼之患。位不逼則大臣和睦，使鄭在家之人和睦而疾楚，以牢固事於晉。焉用之，何須用此良霄留之於楚？"
      },
      {
        "index": 30,
        "text": "使歸而廢其使，（行而見執於楚，鄭又遂堅事晉。是鄭廢本見使之意。○其使，所吏反，注同。）怨其君以疾其大夫，而相牽引也，不猶愈乎？”楚人歸之。"
      },
      {
        "index": 31,
        "text": "疏“使歸”至“愈乎”。○正義曰：往者，鄭使良霄向楚，其意欲得楚執良霄，鄭得堅事晉國，是鄭本遣良霄，其意如此。今若放良霄使歸於鄭，則鄭不得堅事晉國，是廢其本使之意。蘇氏之說亦然也。良霄被執，久留在楚，今若歸之，則怨恨其君，以憎疾其大夫，而相牽引，令鄭國大臣不和，則事晉之心不固，不猶少差乎？《方言》云：“病差謂之愈。”後年注以愈為差，此亦當為差也。服虔云：“愈猶病愈。”是愈為差之義也。鄭玄《論語》注云：“愈猶勝也。”\n襄公十有四年"
      },
      {
        "index": 32,
        "text": "【經】十有四年，春，王正月，季孫宿、叔老會晉士匄、齊人、宋人、衛人、鄭公孫蠆、曹人、莒人、邾人、滕人、薛人、杞人、小邾人會吳於向。（叔老，聲伯子也。魯使二卿會晉，敬事霸國。晉人自是輕魯幣，而益敬其使，故叔老雖介，亦列於會也。齊崔杼、宋華閱、衛北宮括在會惰慢不攝，故貶稱“人”，蓋欲以督率諸侯，獎成霸功也。吳來在向，諸侯會之，故曰“會吳”。向，鄭地。○其使，所吏反。介音界。惰，徒臥反。）"
      },
      {
        "index": 33,
        "text": "疏“十四年注叔老”至“鄭地”。○正義曰：叔老，聲伯子，叔孫，故以叔為氏也。卿出聘使及盟會，皆以大夫為介，禮之常也。此會，魯使季孫宿與叔老二卿會晉，敬事霸國，故以卿為介。於例唯征戰重兵，詳內略外，魯師出征伐，則諸將並書。其聘與會，唯書使主，其介不合書也。晉人自是輕魯幣，而益敬其使。叔老雖則為介，而晉為盟主，亦列之於會。魯人以其並列於會，故並書之也。傳稱“宋華閱、仲江會伐秦，向之會亦如之”，則此會宋亦二卿，華閱猶尚被貶，仲江固不在列。若二卿並敬其事，俱得列會，亦當並書於策。何則？盟主列之於會，魯史無容略之也。故傳言“崔杼、華閱會伐秦，不書，隋也。向之會，亦如之。北宮括不書於向，書於伐秦，攝也。”是齊、宋、衛三國之卿，於此會也。惰慢不自整攝，故貶稱“人”。罪其身，故去名氏。猶序鄭卿之上，從其大小舊次也。在會惰慢，未是大尤，即加貶責者，此是仲尼新意，蓋欲督率諸侯，獎成晉悼霸功故也。以吳來在向，諸侯就向會之，故不序吳於列。而云“會吳於向”，與鍾離、善道同也。\n二月，乙未，朔，日有食之。（無傳。）"
      },
      {
        "index": 34,
        "text": "夏，四月，叔孫豹會晉荀偃、齊人、宋人、衛北宮括、鄭公孫蠆、曹人、莒人、邾人、滕人、薛人、杞人、小邾人伐秦。（齊、宋大夫不書，義與向同。）"
      },
      {
        "index": 35,
        "text": "己未，衛侯出奔齊。（諸侯之策，書“孫、甯逐衛侯”。《春秋》以其自取奔亡之禍，故諸侯失國者，皆不書逐君之賊也。不書名，從告。）"
      },
      {
        "index": 36,
        "text": "疏注“諸侯”至“從告”。○正義曰：二十年，甯子疾，召悼子曰“諸侯之策”云云。甯殖自為此言，明知諸國策書皆云“孫林父、甯殖逐衛侯”，不言衛侯自出奔也。仲尼脩《春秋》，以其自取奔亡之禍。故諸失國者，皆是被臣逐之，悉非其君自出。仲尼尤其不能自安，皆不書逐君之賊，所以責其君也。北燕伯款出奔齊，蔡侯朱出奔楚，並書名。此不書名，從告也。《釋例》曰：“諸侯奔亡，皆迫逐而苟免，非自出也。傳稱‘孫林父、甯殖出其君’，名在諸侯之策。此以臣名赴告之文也。仲尼之經，更沒逐者之名主，以自奔為文，責其君不能自安自固，所犯非徒所逐之臣也。衛赴不以名，而燕赴以名，各隨赴而書之，義在於彼，不在此也。”杜言在彼不在此者，義在自出為罪，不在名與不名，以其失國，巳足罪賤，不假複以名責。故史記隨赴而書，仲尼依舊為定也。《曲禮》云：“諸侯失地，名。滅同姓，名。”《記》之所言，當據《春秋》為義。滅同姓，名，《春秋》既依用之，則失地書名，亦是大例。而杜云“名與不名”無義例者，案經書衛侯毀滅邢，傳云“同姓也，故名”，其言與《記》符同，《左氏》本有此例也。失地書名，則傳無其事。且《記》言失地者，謂國被人奪，非棄位出奔者也。州公如曹，紀侯大去，皆是失地之君，經不書名，亦不發傳，知失地之君，不以名為貶也。穀伯綏、鄧侯吾離來朝，《公羊傳》皆云：“何以名？失地之君也。”則《禮記》之文，或據《公羊》之義，不可通於《左氏》，故杜不為此說。\n莒人侵我東鄙。（無傳。報入鄆。）秋，楚公子貞帥師伐吳。\n冬，季孫宿會晉士匄、宋華閱、衛孫林父、鄭公孫蠆、莒人、邾人於戚。"
      },
      {
        "index": 37,
        "text": "【傳】十四年，春，吳告敗於晉。（前年為楚所敗。）會於向，為吳謀楚故也。（謀為吳伐楚。○為，於偽反，注“為吳”、“卒不為”同。）範宣子數吳之不德也，以退吳人。（吳伐楚喪，故以為不德。數而遣之，卒不為伐楚。）執莒公子務婁，（在會不書，非卿。○務，徐莫侯反，又音如字。婁，力侯反，或力俱反。）以其通楚使也。（莒貳於楚，故比年伐魯。○使，所吏反。）將執戎子駒支，（駒支，戎子名。）範宣子親數諸朝，（行之所在，亦設朝位。）曰：“來！薑戎氏！昔秦人迫逐乃祖吾離於瓜州，（四嶽之後，皆姓薑又別為允姓。瓜州地在今敦煌。○迫音百。瓜，古華反。敦，徒門反。煌音皇。）"
      },
      {
        "index": 38,
        "text": "疏“傳注四嶽”至“敦煌”。○正義曰：《周語》稱“堯遭洪水，使禹治之，共之從孫四嶽佐之。胙四嶽國，命為侯伯，賜姓曰薑。”賈逵云：“共，共工也。從孫，同姓末嗣之孫。四嶽，官名，大嶽也，主四嶽之祭焉。薑，炎帝之姓，其後變易。至於四嶽，帝複賜之祖姓，以紹炎帝之後。”是四嶽為薑姓也。下傳云：“謂我諸戎，四嶽之裔胄”，是薑戎為四嶽之後。薑姓，故稱薑戎也。昭九年傳云：“先王居檮杌於四裔，故允姓之奸，居於瓜州。伯父惠公歸自秦，而誘以來。”同說此事，而云“允姓”，知薑姓之後，又別為允姓也。其薑姓，是帝堯所賜。允姓，不知誰賜之也。《周語》云“胙四嶽國為侯伯”，謂為諸侯之長。下注云“四嶽，堯時方伯”，據彼文而知之。"
      },
      {
        "index": 39,
        "text": "乃祖吾離被苫蓋，（蓋，苫之別名。○被，普支反。苫，式占反。蓋，戶臘反。《爾雅》曰：“白蓋謂之苫。”）蒙荊棘，以來歸我先君。（蒙，冒也。○冒，莫報反。）"
      },
      {
        "index": 40,
        "text": "疏注“蓋，苫之別名”。○正義曰：《釋器》云：“白蓋謂之苫。”孫炎曰：“白蓋，茅苫也。”郭璞曰：“白茅苫也。今江東呼為蓋。”○“被苫蓋，蒙荊棘”。○正義曰：被苫蓋，言無布帛可衣，唯衣草也。蒙荊棘，言無道路可從，冒榛藪也。說其窮困之極耳。"
      },
      {
        "index": 41,
        "text": "我先君惠公有不腆之田，（腆，厚也。○腆，他典反。）與女剖分而食之。（中分為剖。○女音汝，下同。剖，普口反。中，丁仲反，又如字。）今諸侯之事我寡君不如昔者，蓋言語漏泄，則職女之由。（職，主也。○泄，息列反，徐音以世反。）詰朝之事，爾無與焉。（詰朝，明旦。不使複得與會事。○詰，起吉反。朝，如字，注同。與音預，注及下同。複，扶又反。）與，將執女。”對曰：“昔秦人負恃其眾，貪於土地，逐我諸戎。惠公蠲其大德，（蠲，明也。）"
      },
      {
        "index": 42,
        "text": "疏“昔秦”至“諸戎”。○正義曰：僖二十二年傳云：“秦、晉遷陸渾之戎於伊川。”則秦、晉共遷之也。昭九年傳云：“惠公歸自秦，而誘以來。”又似晉侯獨誘之也。此云秦人逐之，惠公與田，乃是被秦逐而自歸晉也。三文不同者，此戎本處瓜州，明遠在秦之西北。秦貪其土，晉貪其人，二國共誘而使遷。僖傳是其實也，昭傳王專責晉，故指言晉耳。此傳宣子施恩於戎，故言被逐歸晉。駒支順宣子之言，故云“秦貪土地，逐我諸戎”。秦本貪其土地而遷也。"
      },
      {
        "index": 43,
        "text": "謂我諸戎是四嶽之裔胄也。（四嶽，堯時方伯，薑姓也。裔，遠也。胄，後也。○裔，以製反。胄，直又反。）毋是翦棄，（剪，削也。○毋音無。）賜我南鄙之田，狐貍所居，豺狼所嗥。我諸戎除翦其荊棘，驅其狐貍豺狼，以為先君不侵不叛之臣，至於今不貳。（不內侵，亦不外叛。○貍，力之反，又作“狸”，同。豺，仕皆反。嗥，戶羔反。）昔文公與秦伐鄭，秦人竊與鄭盟，而舍戍焉，（在僖三十年。）於是乎有殽之師。（在僖三十三年。○殽，戶交反。）晉禦其上，戎亢其下，（亢，猶當也。○亢，若浪反。）秦師不複，我諸戎實然。譬如捕鹿，晉人角之，諸戎掎之，（掎其足也。○捕音步，徐又音賦。掎，居綺反。）與晉踣之。（踣，僵也。○踣，蒲北反，又蒲豆反。僵，居良反。）\n疏“譬如”至“踣之”。○正義曰：角之，謂執其角也。掎之，言戾其足也。前覆謂之踣，言與晉共倒之。"
      },
      {
        "index": 44,
        "text": "戎何以不免？自是以來，晉之百役，與我諸戎相繼於時，（言給晉役不曠時。）以從執政，猶殽誌也，（意常如殽，無中二也。）豈敢離逷？今官之師旅，無乃實有所闕，以攜諸侯，而罪我諸戎！我諸戎飲食衣服不與華同，贄幣不通，言語不達，何惡之能為？不與於會，亦無瞢焉。”（瞢，悶也。○逷，他曆反。贄音至。不與，音預。瞢，莫贈反，徐又武登反，一音武忠反。）賦《青蠅》而退。（《青蠅》，《詩·小雅》。取其“愷悌君子，無信讒言”。○蠅，似仍反。愷，開在反。悌，徒禮反，下文及注同。）宣子辭焉，（辭，謝。）使即事於會，成愷悌也。（成愷悌，不信讒也。不書者，戎為晉屬，不得特達。）於是子叔齊子為季武子介以會，自是晉人輕魯幣，而益敬其使。（齊子，叔老字也。言晉敬魯使，經所以並書二卿。○介音界。使，所吏反，注同。）"
      },
      {
        "index": 45,
        "text": "吳子諸樊既除喪，（諸樊，吳子乘之長子也。乘卒，至此春十七月，既葬而除喪。○長，丁丈反。）將立季劄。（劄，諸樊少弟。○劄，則八反。少，詩照反。）季劄辭曰：“曹宣公之卒也，諸侯與曹人不義曹君，（曹君，公子負芻也，殺太子而自立。事在成十三年。）將立子臧。子臧去之，遂弗為也，以成曹君。君子曰：‘能守節。’君，義嗣也，（諸樊，適子，故曰“義嗣”。○適，丁曆反。）誰敢奸君？有國，非吾節也。劄雖不才，原附於子臧，以無失節。”固立之。棄其室而耕，乃舍之。（傳言季劄之讓，且明吳兄弟相傳。○奸音幹。傳，直專反。）"
      },
      {
        "index": 46,
        "text": "夏，諸侯之大夫從晉侯伐秦，以報櫟之役也。（櫟役在十一年。）晉侯待於竟，使六卿帥諸侯之師以進。（言經所以不稱晉侯。○竟音境。）及涇，不濟。（諸侯之師不肯渡也。涇水出安定朝那縣，至京兆高陸縣入渭。○朝，如字，如淳音株。那，乃多反。）叔向見叔孫穆子，穆子賦《匏有苦葉》。（《詩·邶風》也。義取於“深則厲，淺則揭”。言己誌在於必濟。○匏，白交反。揭，起例反。）"
      },
      {
        "index": 47,
        "text": "疏注“詩邶”至“必濟”。○正義曰：此《詩》本文云：“匏有苦葉，濟有深涉。深則厲，淺則揭。”《釋水》全引下三句而釋之，云：“揭者，揭衣也。以衣涉水為厲。繇膝以下為揭。繇膝以上為涉。繇帶以上為厲。”李巡云：“濟，渡也。水深則厲。水淺則揭衣渡也。不解衣而渡水曰厲。”孫炎曰：“揭，褰衣裳也。以衣涉水濡褌也。”《詩》意言遇水深淺，期之必渡。穆子賦此《詩》，言己誌在於必濟也。《魯語》云：“叔向見叔孫穆子。穆子曰：‘豹之業在《匏有苦葉》矣。’叔向退，召舟虞與司馬曰：‘夫苦匏不材，於人共濟而已。魯叔孫賦《匏有苦葉》，必將涉矣。’”彼叔向之意，取《匏有苦葉》為義，此注取深厲、淺揭為義者，穆子止賦此《詩》，不言所取之意，未必叔向曲得其情。杜以厲、揭為義，切於取《匏有苦葉》，故不從《國語》而別為此解。"
      },
      {
        "index": 48,
        "text": "叔向退而具舟，魯人、莒人先濟。鄭子蟜見衛北宮懿子曰：“與人而不固，取惡莫甚焉，若社稷何？”懿子說。二子見諸侯之師而勸之濟，濟涇而次。（傳言北宮括所以書於伐秦。○說音悅。）秦人毒涇上流，師人多死。（飲毒水故。）鄭司馬子蟜帥鄭師以進，師皆從之，至於棫林，（棫林，秦地。○棫，位逼反，徐於目反，一音於鞠反。）不獲成焉。（秦不服。）"
      },
      {
        "index": 49,
        "text": "疏“不獲成焉”。○正義曰：此役止為報櫟之敗，非欲求與秦成。而云“不獲成”者，凡興師伐國，彼若服罪謝過，即當相與和平，故注解其意，“不獲成焉”者，止謂“秦不服”也。服虔云：“不得成戰陳之事。”案傳諸伐國者，皆服之而已，不是皆成戰陳之事。此何以獨云不獲成戰也？"
      },
      {
        "index": 50,
        "text": "荀偃令曰：“雞鳴而駕，塞井夷灶，（示不反。）唯餘馬首是瞻。”（言進退從己。）欒黶曰：“晉國之命，未是有也。餘馬首欲東。”乃歸。（黶惡偃自專，故棄之歸。○惡，烏路反。）下軍從之。左史謂魏莊子曰：“不待中行伯乎？”（中行伯，荀偃也。莊子，魏絳也。左史，晉大夫。）莊子曰：“夫子命從帥。（夫子，謂荀偃。○帥，所類反，下及注皆同。）欒伯，吾帥也，吾將從之。從帥，所以待夫子也。”（以從命為待也。欒黶，下軍帥，莊子為佐，故曰“吾帥”。）伯遊曰：“吾今實過，悔之何及，多遺秦禽。”（軍師不和，恐多為秦所禽獲。○遺，唯季反。）乃命大還。晉人謂之“遷延之役”。（遷延，卻退。）欒針曰：“此役也，報櫟之敗也。役又無功，晉之恥也。吾有二位於戎路，（欒針，欒黶弟也。二位，謂黶將下軍，針為戎右。）敢不恥乎？”與士鞅馳秦師，死焉。士鞅反，（鞅，士匄子。）欒黶謂士匄曰：“餘弟不欲往，而子召之。餘弟死，而子來，是而子殺餘之弟也。弗逐，餘亦將殺之。”士鞅奔秦。（欒黶汰侈，誣逐士鞅也。而，女也。○侈，昌氏反，本或作“奓”，又尺氏反。女音汝。）"
      },
      {
        "index": 51,
        "text": "疏注“欒黶”至“女也”。○正義曰：欒針自以家有二位，恥其無功，與士鞅共馳秦師。非鞅召之，是誣逐士鞅也。"
      },
      {
        "index": 52,
        "text": "於是齊崔杼、宋華閱、仲江會伐秦。不書，惰也。（臨事惰慢不脩也。仲江，宋公孫師之子。）向之會亦如之。衛北宮括不書於向，（亦惰。）書於伐秦，攝也。（能自攝整，從鄭子蟜俱濟涇。）秦伯問於士鞅曰：“晉大夫其誰先亡？”對曰：“其欒氏乎？”秦伯曰：“以其汰乎？”對曰：“然。欒黶汰虐巳甚，猶可以免。其在盈乎！”（盈，黶之子。）秦伯曰：“何故？”對曰：“武子之德在民，如周人之思召公焉，愛其甘棠，況其子乎？（武子，欒書，黶之父也。召公奭聽訟於甘棠之下，周人思之，不害其樹，而作勿伐之詩，在《召南》。○召，上照反，注同。奭，詩亦反。）欒黶死，盈之善未能及人。武子所施沒矣，而黶之怨實章。將於是乎在。”秦伯以為知言，為之請於晉而複之。（為傳二十一年晉滅欒氏張本。○施，如字，又始豉反。為之，於偽反。）\n衛獻公戒孫文子、甯惠子食，（敕戒二子，欲共宴食。）"
      },
      {
        "index": 53,
        "text": "疏注“敕戒”至“宴食”。○正義曰：君之於臣，有禮食、宴食。《儀禮·公食大夫禮》者，主國之君食聘賓之禮也。其食己之大夫，亦當放之。而迎送答拜之儀，有差降耳。《曲禮》云：“凡進食之禮，左殽右胾。”鄭玄云：“此大夫、士與賓客燕食之禮。其禮食則宜放公食大夫禮也。”如鄭之言，大夫與客禮食，尚放公食大夫禮。明知國君與臣禮食，亦當放之公食大夫之禮。其禮甚大，衛侯雖則無道，不應與臣禮食，而得棄之射鴻。知是公自敕戒二子，欲共為宴食。宴食者，閒燕無事，召臣與之共食耳。\n皆服而朝。（服朝服，待命於朝。）"
      },
      {
        "index": 54,
        "text": "疏注“服朝服”。○正義曰：言“服而朝”，明朝服也。諸侯每日視朝，其君與臣皆服玄冠、緇布衣，素積以為裳。《禮》通謂此服為朝服。宴食雖非大禮，要是以禮見君，故服朝服。公食大夫之禮，賓朝服，則臣於君，雖非禮食，亦當服朝服也。"
      },
      {
        "index": 55,
        "text": "曰旰不召，（旰，晏也。○旰，古旦反。）而射鴻於囿。二子從之，（從公於囿。○射，食亦反。囿音又。）不釋皮冠而與之言。（皮冠，田獵之冠也。既不釋冠，又不與食。）"
      },
      {
        "index": 56,
        "text": "疏注“皮冠”至“與食”。○正義曰：此公射鴻於囿，而冠皮冠，明皮冠是田獵之冠也。且虞人掌獵。昭二十年傳曰：“皮冠以招虞人。”又十二年傳言“雨雪，楚子皮冠以出”，出田獵也。是諸侯之禮，皮冠以田獵。《周禮·司服》云：“凡甸，冠弁服。”鄭玄云：“甸，田獵也。冠弁，委貌也。其服緇布衣，素積以為裳。”是服諸侯視朝之服也。彼天子之禮，故以諸侯朝服而田，異於此也。昭十二年傳又云：“右尹子革夕，王見之，去冠被。”杜云：“敬大臣。”是君敬大臣，宜釋皮冠。既不釋皮冠，又不與食，二子所以怒也。"
      },
      {
        "index": 57,
        "text": "二子怒。孫文子如戚，（戚，孫文子邑。）孫蒯入使。（孫蒯，孫文子之子。○使，所吏反，又如字。）公飲之酒，使大師歌《巧言》之卒章。（《巧言》，《詩·小雅》。其卒章曰：“彼何人斯，居河之麋。無拳無勇，職為亂階。”戚，衛河上邑。公欲以喻文子居河上而為亂。大師，掌樂大夫。○飲，於引反。麋，亡悲反，本或作“湄”。拳音權。）大師辭，師曹請為之。（辭以為不可。師曹，樂人。）初，公有嬖妾，使師曹誨之琴，（誨，教也。○嬖，必計反。）師曹鞭之。公怒，鞭師曹三百。故師曹欲歌之，以怒孫子，以報公。公使歌之，遂誦之。（恐孫蒯不解故。○解音蟹。）蒯懼，告文子。文子曰：“君忌我矣。弗先，必死。”（欲先公作亂。○欲先，息薦反。）並帑於戚，（帑，子也。○並，必政反。帑音奴。）"
      },
      {
        "index": 58,
        "text": "疏“並帑於戚”。○正義曰：孫子，衛朝大臣，食邑於戚。其子先分兩處。將欲作亂，慮禍及其子，故令並帑處於戚。"
      },
      {
        "index": 59,
        "text": "而入，見蘧伯玉，曰：“君之暴虐，子所知也。大懼社稷之傾覆，將若之何？”（伯玉，蘧瑗。○蘧，其居反。覆，芳服反。瑗，於眷反。）對曰：“君製其國，臣敢奸之？（奸，猶犯也。）雖奸之，庸知愈乎？”（言逐君更立，未知當差否？○愈，羊主反。愈，差也。差，初賣反。）遂行，從近關出。（懼難作，欲速出竟。○難，乃旦反。竟音境，下文皆同。）"
      },
      {
        "index": 60,
        "text": "疏“從近關出”。○正義曰：《聘禮》：“及竟，謁關人。”鄭玄云：“古者竟上為關，以譏異服，識異言。”又《周禮·司關》注云：“關，界上之門也。”衛都不當竟中，其界有遠有近，欲速出竟，故從近關出也。"
      },
      {
        "index": 61,
        "text": "公使子蟜、子伯、子皮與孫子盟於丘宮，孫子皆殺之。（三子，衛群公子。疑孫子，故盟之。丘宮，近戚地。○蟜，古表反。近，附近之近。）"
      },
      {
        "index": 62,
        "text": "四月，己未，子展奔齊。（子展，衛獻公弟。）公如鄄。（鄄，衛地。○鄄音絹。）使子行於孫子，孫子又殺之。（使往請和也。子行，群公子。）公出奔齊，孫氏追之，敗公徒於河澤，（濟北東阿縣西南有大澤。）鄄人執之。（公徒因敗散還，故為公執之。○為，於偽反，下“為孫氏”同。）"
      },
      {
        "index": 63,
        "text": "疏注“公徒”至“執之”。○正義曰：服虔云：“執追公徒者，公如鄄，故鄄人為公執之。”計孫氏追公徒，眾必盛，鄄人為公，可言與之戰耳，不得言“執之”也。且文承“敗公徒”下，豈敗公徒之後，乃執之乎？下文方說二子追公，豈複是鄄人執二子也？故杜以為公徒因敗而散亡，鄄人為公執散走者。"
      },
      {
        "index": 64,
        "text": "初，尹公佗學射於庾公差，庾公差學射於公孫丁。二子追公，（二子，佗與差，為孫氏逐公。○佗，徒何反。差，初佳反，徐初宜反。）公孫丁禦公。（為公禦也。）子魚曰：“射為背師，不射為戮，射為禮乎？”（子魚，庾公差。禮射不求中。○射，食亦反，下及注除“禮射”一字，皆同。或一讀“射而禮乎”，食夜反。背音佩。中，丁仲反。）射兩句而還。（句，車軛卷者。○句，其俱反，徐又古豆反。軛，於革反。卷音權，又起權反。）尹公佗曰：“子為師，我則遠矣。”乃反之。（佗不從丁學，故言“遠”。始與公差俱退，悔而獨還射丁。）公孫丁授公轡而射之，貫臂。（貫佗臂。○貫，古亂反，一音官，注同。）"
      },
      {
        "index": 65,
        "text": "疏“初尹”至“貫臂”。○正義曰：《孟子》云：“鄭人使子濯孺子侵衛，衛使庾公之斯追之。子濯孺子疾作，庾公之斯至曰：‘夫子何為不執弓？’曰：‘今日我疾作，不可以執弓。’庾公之斯曰：‘小子學射於尹公之佗，尹公之佗學射於夫子。我不忍以夫子之道，反害夫子。雖然，今日之事，君事也，我不敢廢。’抽矢叩輪，去其金，發乘矢而後反。”其姓名與此略同，行義與此正反。不應一人之身，有此二行。《孟子》辯士之說，或當假為之辭。此傳應是實也。○注“句車軛”。○正義曰：《說文》云：“句，軛下曲者。”服虔云：“車軛兩邊叉馬頸者。”"
      },
      {
        "index": 66,
        "text": "子鮮從公。（子鮮，公母弟。）及竟，公使祝宗告亡，且告無罪。（告宗廟。）定薑曰：“無神，何告？若有，不可誣也。（誣，欺也。定薑，公適母。○適，丁曆反。）有罪，若何告無？舍大臣而與小臣謀，一罪也。先君有塚卿以為師、保，而蔑之，二罪也。（謂不釋皮冠之比。○舍音舍。比，必二反。）餘以巾櫛事先君，而暴妾使餘，三罪也。告亡而已，無告無罪！”（時薑在國，故不使得告無罪。○櫛，側乙反。）\n疏“暴妾使餘”。○正義曰：言暴虐使餘如妾。"
      },
      {
        "index": 67,
        "text": "公使厚成叔吊於衛，曰：“寡君使瘠，聞君不撫社稷，而越在他竟，（越，遠也。瘠，厚成叔名。○厚，本或作郈，音同。“吊於衛”，本或作“吊於衛侯”。“侯”，衍字也。瘠，在亦反。）若之何不吊？以同盟之故，使瘠敢私於執事，（執事，衛諸大夫。）曰：‘有君不吊，（吊，恤也。）有臣不敏。（敏，達也。）\n疏“有臣不敏”。○正義曰：不敏，不達於禮也。"
      },
      {
        "index": 68,
        "text": "君不赦宥，臣亦不帥職，增淫發泄，其若之何？’”衛人使大叔儀對，（大叔儀，衛大夫。○泄，息列反。大音泰。）曰：“群臣不佞，得罪於寡君。寡君不以即刑而悼棄之，以為君憂。君不忘先君之好，辱吊群臣，又重恤之。（重恤，謂湣其不達也。○好，呼報反。重，直用反，注及下同。）敢拜君命之辱，重拜大貺。”（謝重恤之賜。）厚孫歸，複命，語臧武仲曰：“衛君其必歸乎？有大叔儀以守，（守於國。○語，魚據反。守，手又反。）有母弟鱄以出，或撫其內，或營其外，能無歸乎？”齊人以來阝寄衛侯。（郲，齊所滅郲國。○鱄，徐市臠反，又音專。郲音來。）及其複也，以來阝糧歸。（言其貪。）右宰穀從而逃歸，衛人將殺之。（穀，衛大夫也。以其從君，故欲殺之。○從，才用反，又如字，注同。）辭曰：“餘不說初矣。（言初從君，非說之，不獲巳耳。○說音悅，注及下同。）"
      },
      {
        "index": 69,
        "text": "疏“餘不說初矣”。○正義曰：言餘之不說於君，初即然矣。不得已而從之出耳。非是愛君而從，在道始悔而反也。\n餘狐裘而羔袖。”（言一身盡善，唯少有惡。喻己雖從君出，其罪不多。○袖，本又作“褎”，在又反。）"
      },
      {
        "index": 70,
        "text": "疏“狐裘而羔袖”。○正義曰：《玉藻》云：“君衣狐白裘，錦衣以裼之。”又曰：“錦衣狐裘，諸侯之服也。”是裘之用皮，狐貴於羔也。"
      },
      {
        "index": 71,
        "text": "乃赦之。衛人立公孫剽，（剽，穆公孫。○剽，匹妙反，一音甫遙反，《字林》父召反。）孫林父、寧殖相之，以聽命於諸侯。（聽盟會之命。○相，息亮反。）衛侯在郲，臧紇如齊唁衛侯。衛侯與之言，虐。退而告其人曰：“衛侯其不得入矣！其言糞土也。亡而不變，何以複國？”（武仲不書，未為卿。○唁，魚變反，徐作“言”，音唁。吊失國曰唁。糞，方問反。）子展、子鮮聞之，見臧紇，與之言，道。（順道理。）臧孫說，謂其人曰：“衛君必入。夫二子者，或免之，或推之，欲無入，得乎？”（為二十六年衛侯歸傳。○免音晚。推，如字，又他回反。）\n師歸自伐秦。晉侯舍新軍，禮也。成國不過半天子之軍。（成國，大國。○舍，音舍，下及注同。）"
      },
      {
        "index": 72,
        "text": "疏注“成國，大國”。○正義曰：《周禮·大宗伯》以九儀之命正邦國之位，五命賜則，七命賜國。”鄭玄云：“則，地未成國之名。王之下大夫四命出封，加一等，五命賜之以方百里、二百里、三百里之地者，方四百里以上為成國。”如鄭之言，成國者，唯公與侯耳。伯雖與侯同命，地方三百里，未得為成國也。成國乃得半天子之軍，未成則不得也。《夏官序》云：“大國三軍，次國二軍，小國一軍。”當以公、侯為大國，伯為次國，子、男為小國也。諸侯五等，唯有三等之命，伯之命數可以同於侯。其軍則計地大小，故伯國之軍不得同於侯也。此據《禮》正法耳。春秋之世，鄭置六卿，未必不為三軍。"
      },
      {
        "index": 73,
        "text": "周為六軍，諸侯之大者，三軍可也。於是知朔生盈而死，（朔，知罃之長子。盈，朔弟也。盈生而朔死。○知音智。長，丁丈反。）盈生六年而武子卒，彘裘亦幼，皆未可立也。新軍無帥，故舍之。（裘，士魴子也。十三年，荀罃、士魴卒，其子皆幼，未任為卿。故新軍無帥，遂舍之。○彘，直例反。帥，所類反，注同。任音壬。）師曠侍於晉侯。（師曠，晉樂大師子野。）晉侯曰：“衛人出其君，不亦甚乎？”對曰：“或者其君實甚。良君將賞善而刑淫，養民如子，蓋之如天，容之如地。民奉其君，愛之如父母，仰之如日月，敬之如神明，畏之如雷霆。其可出乎？夫君，神之主而民之望也。若困民之主，匱神乏祀，百姓絕望，社稷無主，將安用之？弗去何為？天生民而立之君，使司牧之，勿使失性。有君而為之貳，（貳，卿佐。○出，如字，徐音黜。仰，本亦作“卬”，音仰。霆，徒丁反，又音挺，本又作“電”。匱，其位反。“乏祀”，本或作“之祀”，誤也。去，起呂反。）使師保之，勿使過度。是故天子有公，諸侯有卿，卿置側室，（側室，支子之官。）大夫有貳宗，（貳宗，宗子之副貳者。）士有朋友，庶人、工、商、皂、隸、牧、圉，皆有親昵，以相輔佐也。善則賞之，（賞，謂宣揚。○昵，女乙反。）"
      },
      {
        "index": 74,
        "text": "疏注“賞謂宣揚”。○正義曰：賞者，善善之名也。但上之善下，則賜之以財，故遂以賞為賜財之號。此言天子以下，皆有臣仆以輔佐其上。而下之賞上，不得奉以貨財，唯當延其譽耳，故知賞謂宣揚也。"
      },
      {
        "index": 75,
        "text": "過則匡之，（匡，正也。）患則救之，（救其難也。○難，乃旦反。）失則革之。（革，更也。）自王以下，各有父兄子弟以補察其政。（補其愆過，察其得失。）史為書，（謂大史，君舉則書。）"
      },
      {
        "index": 76,
        "text": "疏注“謂大”至“則書”。○正義曰：《周禮》有大史、小史、內史、外史、禦史。史官有五名，知此史謂大史者，以傳稱齊崔杼弑其君，云“大史書之”，知“君舉則書”，皆大史書也。\n瞽為詩，（瞽，盲者，為詩以風刺。○瞽音古。盲，莫庚反。風，芳鳳反。）"
      },
      {
        "index": 77,
        "text": "疏注“瞽盲”至“風刺”。○正義曰：《周禮》樂官、大師之屬，有瞽蒙之職。鄭玄云：“凡樂之歌，必使瞽朦為焉。命其賢知者以為大師、小師。”鄭玄云：“無目朕謂之瞽，有目朕而無見謂之蒙。”無目是盲者也。詩者，民之所作。采得民詩，乃使瞽人為歌以風刺，非瞽人自為詩也。《周語》云：“天子聽政，公卿至於列士獻詩，瞽陳曲。”韋昭云：“公以下至上士，各獻諷諫之詩，瞽陳樂曲獻之於王。”是言瞽為歌詩之事。\n工誦箴諫，（工，樂人也，誦箴諫之辭。○箴，之林反。）"
      },
      {
        "index": 78,
        "text": "疏注“工樂”至“之辭”。○正義曰：《儀禮》通謂樂人為工，工亦瞽也。詩辭自是箴諫，而箴諫之辭，或有非詩者，如《虞箴》之類，其文似詩而別。且諫者萬端，非獨詩箴而已。詩必播之於樂，餘或直誦其言，與歌誦小別，故使工、瞽異文也。《周語》云“師箴瞍賦蒙誦”，亦是因事而異文耳。\n大夫規誨，（規正諫誨其君。）"
      },
      {
        "index": 79,
        "text": "疏注“規正諫誨其君”。○正義曰：規，亦諫也。鄭玄《詩》箋云：“規者，正圓之器。以恩親正君曰規。”然則物有不圓者，規之使圓；行有不周者，正之使備，猶規正物然。故云“規正諫誨其君”也。"
      },
      {
        "index": 80,
        "text": "士傳言，（士卑不得徑達，聞君過失，傳告大夫。○傳，直專反，注同。）庶人謗，（庶人不與政，聞君過則誹謗。○與音預。非，如字，本或作“誹”，音亦同。又甫味反。）"
      },
      {
        "index": 81,
        "text": "疏注“庶人”至“誹謗”。○正義曰：庶人卑賤，不與政教，聞君過失，不得諫爭，得在外誹謗之。謗謂言其過失，使在上聞之而自改，亦是諫之類也。○昭四年傳“鄭人謗子產”，《周語》“厲王虐，國人謗王”，皆是言其實事，謂之為謗。但傳聞之事，有實有虛，或有妄謗人者，今世遂以謗為誣類，是俗易而意異也。《周語》云“庶人傳語”，是庶人亦得傳言以諫上也。此有“士傳言”，故別云“庶人謗”為等差耳。\n商旅於市，（旅，陳也，陳其貨物，以示時所貴尚。）"
      },
      {
        "index": 82,
        "text": "疏注“旅陳”至“貴尚”。○正義曰：“旅、陳”，《釋詁》文也。商旅於市，謂商人見君政惡，陳其不正之物，以諫君也。《易》云“商旅不行”，旅亦是商。此云“陳”者，彼云“商旅不行”，故以“旅”為“商”，此文連於市，若以“旅”為“商”，且云“商旅於市”，則文不成義，故以旅為陳也。劉炫云：《王製》言巡守之事，云“命市納賈，以觀民之所好惡，誌淫好辟。”鄭玄云“市，典市者。賈，謂物貴賤厚薄也。質則用物貴，則侈物貴”。此亦彼類。彼上觀民，此民觀上。商陳此物，自為求利，非欲諫君。但觀所陳，則貴尚可見。在上審而察之，其過足以自改，故亦為諫類，則齊鬻踴之比是也。\n百工獻藝。（獻其技藝，以喻政事。○技，其綺反。）"
      },
      {
        "index": 83,
        "text": "疏“百工獻藝”。○正義曰：《周禮·考工記》云：“審曲麵勢以飭五材，以辨民器，謂之百工。”鄭玄云：“五材各有工。言百，眾言之也。”則工是巧人，能用五材金、木、水、火、土者也。此百事之工，各自獻其藝，能以其所能，譬喻政事，因獻所造之器，取喻以諫上，即《夏書》所云“工執藝事以諫”是也。"
      },
      {
        "index": 84,
        "text": "故《夏書》曰：‘遒人以木鐸徇於路，（逸《書》。遒人，行人之官也。木鐸，木舌金鈴。徇於路，求歌謠之言。○遒，在由反，徐又在幽反，又子由反。鐸，待洛反。徇，似俊反。鈴，力丁反。）"
      },
      {
        "index": 85,
        "text": "疏注“逸書”至“之言”。○正義曰：此在《胤征》之篇。其本文云：“每歲孟春，遒人以木鐸徇於路，官師相規，工執藝事以諫。其或不共，邦有常刑。”此傳引彼，略去“每歲孟春”，直引“遒人”以下，乃以正月孟春結之，殷勤以示歲首，恒必然也。孔安國云：“遒人，宣令之官。木鐸，金鈴木舌，所以振文教也。”《周禮》無遒人之官。彼云“其或不共，邦有常刑”，是號令群臣百工，使之諫也。木鐸徇路，是號令之事。孔言“宣令之官”，杜必以為“行人之官”者，以其云“徇於道路”，故以為行人之官，采訪歌謠者。與孔“宣令之官”，其事不異。劉炫以為杜不見古文，以“遒人”為“宣令之官”，徇路求諫，而規杜氏。不見古文，誠如劉說，然杜之所解，於義自通。苟生異見，其義非也。\n官師相規，（官師，大夫。自相規正。）"
      },
      {
        "index": 86,
        "text": "疏注“官師”至“規正”。○正義曰：杜意謂師為長，故以官師為大夫。言大夫是群官之長，大夫自相規正。案孔安國云：“官眾，眾官也，更相規闕。”其意以師為眾。杜必知官師是大夫者，此云“官師相規”，上云“大夫規誨”，規文既同，故以為大夫。《尚書》文無所對，故孔云“官眾，眾官也”。"
      },
      {
        "index": 87,
        "text": "工執藝事以諫。’（所謂獻藝。）正月孟春，於是乎有之，諫失常也。（有遒人徇路之事。）天之愛民甚矣，豈其使一人肆於民上，（肆，放也。）以從其淫，而棄天地之性？必不然矣！”（傳善師曠能因問盡言。○從，子用反，本或作“縱”。）"
      },
      {
        "index": 88,
        "text": "秋，楚子為庸浦之役故，（在前年。○為，於偽反。）子囊師於棠以伐吳，吳不出而還。子囊殿，（殿，軍後。○殿，多練反。）以吳為不能而弗儆。吳人自皋舟之隘，要而擊之，（皋舟，吳險阨之道。○儆音景。隘，於懈反。要，一遙反。阨，於賣反。）楚人不能相救。吳人敗之，獲楚公子宜穀。（傳言不備不可以師。）"
      },
      {
        "index": 89,
        "text": "王使劉定公賜齊侯命，（將昏於齊故也。定公，劉夏。位賤，以能而使之。傳稱諡，舉其終。）曰：“昔伯舅大公右我先王，股肱周室，師保萬民。世胙大師，以表東海。（胙，報也。表，顯也。謂顯封東海以報大師之功。○右音又。胙，才故反。）"
      },
      {
        "index": 90,
        "text": "疏“師保萬民”。○正義曰：師，法也。保，安也。言大公與民為法，而民得以安也。《尚書·泰誓》武王數紂之罪云“放黜師保”。孔安國云：“可法以安者，反放退之。”是謂良臣為民之師保也。\n王室之不壞，繄伯舅是賴。（繄，發聲。○壞，如字，服本作“懷”，繄，烏兮反。）"
      },
      {
        "index": 91,
        "text": "疏“王室”至“是賴”。○正義曰：服虔本“壞”作“懷”，解云：“懷，柔也。繄，蒙也。賴，恃也。王室之不懷柔諸侯，恃蒙齊桓之匡正也。”孫毓云“案舊本及賈氏皆作‘壞’”，杜雖不注，當謂王室之不傾壞者，唯伯舅大公是賴也。上文不言桓公，不得為賴桓公也。"
      },
      {
        "index": 92,
        "text": "今餘命女環，（環，齊靈公名。○女音汝。環，戶關反也。）茲率舅氏之典，纂乃祖考，無忝乃舊。敬之哉！無廢朕命！”（纂，繼也。因昏而加褒顯，傳言王室不能命有功。）"
      },
      {
        "index": 93,
        "text": "晉侯問衛故於中行獻子，（問衛逐君當討否。獻子，荀偃。）對曰：“不如因而定之，衛有君矣。（謂剽巳立。）伐之，未可以得誌，而勤諸侯。史佚有言曰：‘因重而撫之。’（重不可移，就撫安之。○佚音逸。）仲虺有言曰：‘亡者侮之，亂者取之。推亡、固存，國之道也。’（仲虺，湯左相。○虺，許鬼反。侮，亡浦反。相，息亮反。）"
      },
      {
        "index": 94,
        "text": "疏“仲虺”至“道也”。○正義曰：《尚書·仲虺之誥》云：“兼弱攻昧，取亂侮亡。推亡固存，邦乃其昌。”孔安國云：“弱則兼之，闇則攻之，亂則取之，有亡形則侮之，有亡道則推而亡之，有存道則輔而固之。王者如此，國乃昌盛。”此傳取彼之意而改為之辭，其言非本文也。\n君其定衛以待時乎！”（待其昏亂之時，乃伐之。）冬，會於戚，謀定衛也。（定立剽。）"
      },
      {
        "index": 95,
        "text": "範宣子假羽毛於齊而弗歸，齊人始貳。（析羽為旌，王者遊車之所建。齊私有之，因謂之羽毛。宣子聞而借觀之。○析，星曆反。）"
      },
      {
        "index": 96,
        "text": "疏注“析羽”至“觀之”。○正義曰：《周禮》：“司常掌九旗之物名，全羽為旞，析羽為旌，道車載旞，遊車載旌。”鄭玄云：“全羽、析羽，皆五采，係之於旞旌之上，所謂注旄於幹首也。凡九旗之帛，皆用絳。”“道車，象路也，王以朝夕燕出入。遊車，木路也，王以田、以鄙。”是其“析羽為旌”，王者，遊車之所建也。鄭玄唯言“全羽、析羽有五采”耳，猶不辯羽是何羽。《周禮》有“夏采之官”，鄭玄云：“夏采，夏翟羽色。”《禹貢》：“徐州貢夏翟之羽，有虞氏以為緌。”後世或無，故染鳥羽，象而用之，謂之夏采。其職云：“掌大喪，以乘車建綏，複於四郊。”鄭玄云：“《明堂位》曰‘有虞氏之旂，夏後氏之綏’。則旌旗有是緌者，或以旄牛尾為之，綴於橦上。”所謂“注旄於幹首”者，《釋天》云：“注旄首曰旌。”李巡曰：“以旄牛尾著旌首者也。”孫炎曰：“析五采羽注旌上也。下亦有旒縿。”據彼諸文言之，則羽旄者，有五色鳥羽，又有旄牛尾也。言全羽、析羽者，蓋有全取其翅，或析取其翮，故有全、析二名也。係此鳥羽、牛尾而於幹首，猶自別有絳為旒縿，縣之於幹。今之旗蜀尚然也，此傳直言羽耳。注不引全羽，而以析羽解之者，以全羽尊於析羽，齊人建以赴會，當是羽之賤者，故以為析羽。不然，則無以知之。計羽毛所用，其費無多，晉人自應有之。而此年範宣子假羽毛於齊，定四年晉人假羽旄於鄭，皆假之他國者，或當製作巧異，故聞而借觀之。"
      },
      {
        "index": 97,
        "text": "楚子囊還自伐吳，卒。將死，遺言謂子庚：“必城郢。”（楚徙都郢，未有城郭。公子燮、公子儀因築城為亂，事未得訖。子囊欲訖而未暇，故遺言見意。○見，賢遍反。）君子謂：“子囊忠。君薨不忘增其名，（謂前年諡君為共。）將死不忘衛社稷，可不謂忠乎？忠，民之望也。《詩》曰：‘行歸於周，萬民所望。’忠也。”（《詩·小雅》。忠信為周。言德行歸於忠信。即為萬民所瞻望。○行。下孟反，注同。）"
      },
      {
        "index": 98,
        "text": "疏“行歸於周”。○正義曰：此《詩·小雅·都人士》之篇也。箋云：“城郭之域曰都”。言都人之士所行，要歸於忠信，其餘萬民寡識者，鹹瞻望而法效之。\n襄公十有五年\n【經】十有五年，春，宋公使向戌來聘，二月，己亥，及向戌盟於劉。"
      },
      {
        "index": 99,
        "text": "疏“及向戌盟於劉”。○正義曰：荀庚、孫良夫、郤犨等來聘，且尋盟，皆直云及某盟，不言地者，由在國與之盟也。此言“盟於劉”者，出國與盟，故書其盟地，猶如晉侯與公出盟於長樗也。《釋例》劉地闕，蓋魯城外之近地也。"
      },
      {
        "index": 100,
        "text": "劉夏逆王後於齊。（劉，采地。夏，名也。天子卿書字，劉夏非卿，故書名。天子無外，所命則成，故不言逆女。）"
      },
      {
        "index": 101,
        "text": "疏注“劉采”至“逆女”。○正義曰：宣十年，天王使王季子來聘。傳稱劉康公來聘，是王季子食采於劉，遂為劉氏。此劉夏，當是康公之子，即前年傳稱劉定公是也。《釋例》曰“天子公卿書爵”，此言“天子卿書字”。又云“劉夏非卿”，其實非大夫。而云“非卿”者，以名相配。以劉夏非卿稱名，故云“天子卿書字”以決之。傳稱“卿不行”，故云“劉夏非卿”以對之，皆望經、傳為義也。或以為無爵卿書字，杜何意於此獨舉無爵之卿也？諸侯之娶言逆女，此與桓八年皆言“逆王後”者，天子無外，所命則已成後矣，故不言逆女也。劉炫云：“例云‘天子公卿書爵’，此言‘卿書字’者，以其有爵則書爵，無則書字。傳稱官師，即此劉夏。《釋例》以夏為士，則夏此時似未有爵。若夏是卿，當書字。傳言‘卿不行非禮’，則此禮本當使卿，故以卿決之。卿當書字，夏非卿，故書名。例稱天子大夫書字，但此禮不使大夫，故不以大夫決之。”"
      },
      {
        "index": 102,
        "text": "夏，齊侯伐我北鄙，圍成。公救成，至遇。（無傳。遇，魯地。書“至遇”，公畏齊，不敢至成。）季孫宿、叔孫豹帥師城成郛。（備齊，故夏城，非例所譏。）"
      },
      {
        "index": 103,
        "text": "秋，八月，丁巳，日有食之。（無傳。八月無丁巳。丁巳，七月一日也。日月必有誤。）邾人伐我南鄙。冬，十有一月，癸亥晉侯周卒。（四同盟。）"
      },
      {
        "index": 104,
        "text": "疏注“四同盟”。○正義曰：周以成十八年即位，其年盟於虛朾，襄三年於雞澤，五年於戚，九年於戲，十一年於亳城北，凡五同盟。言四者，唯數襄公盟也。"
      },
      {
        "index": 105,
        "text": "【傳】十五年，春，宋向戍來聘，且尋盟。（報二年豹之聘，尋十一年亳之盟。）見孟獻子，尤其室，（尢，責過也。）曰：“子有令聞而美其室，非所望也。”對曰：“我在晉，吾兄為之。毀之重勞，且不敢間。”（傳言獻子友於兄，且不隱其實。○聞音問。重，直用反。間，間廁之間。）"
      },
      {
        "index": 106,
        "text": "疏“傳注傳言”至“其實”。○正義曰：間，非也。不敢非兄，是友於兄也。不隱其實者，謂恕情實言，無無所隱諱。故云“不隱其實”也。"
      },
      {
        "index": 107,
        "text": "官師從單靖公逆王後於齊。卿不行，非禮也。（官師，劉夏也。天子官師，非卿也。劉夏獨過魯告昏，故不書單靖公。天子不親昏，使上卿逆而公監之，故曰“卿不行，非禮”。○過，古禾反。監，工銜反。）"
      },
      {
        "index": 108,
        "text": "疏注“官師”至“非禮”。○正義曰：《祭法》云：“官師一廟。”鄭玄云：“官師，中士、下士也。”《釋例》云：“元士、中士稱名，劉夏、石尚是也。下士稱人，公會王人於洮是也。”是天子之官師非卿，故劉夏從單靖公，而譏卿不行也。桓八年，“祭公來，遂逆王後於紀”，經書“祭公”。此云“官師從單靖公”，唯書“劉夏”，知劉夏獨過魯告昏，靖公不至魯也。祭公言來遂逆，此劉夏不言來遂逆者，彼祭公命魯主昏，則是因來遂逆。此不命魯主昏，直過魯告耳，故不言來遂也。《公羊》、《穀梁》亦皆直云“過我也”。此公既行矣，唯譏卿之不行，不譏王不親逆，是知於禮天子不親昏，使上卿逆而公臨之，故唯言“卿不行，非禮也”。《釋例》據此傳，知天子當使公卿，天子不親逆也。"
      },
      {
        "index": 109,
        "text": "楚公子午為令尹，（代子囊。）公子罷戎為右尹，蒍子馮為大司馬，（子馮，叔敖從子。○罷音皮，又戶買反。蒍，於委反。馮，皮冰反。從，才用反。）"
      },
      {
        "index": 110,
        "text": "疏注“子馮叔敖從子”。○正義曰：案《世本》，蒍艾獵是孫叔敖之兄，馮是艾獵之子。則馮是叔敖兄之子也。杜《集解》及《釋例》皆以蒍艾獵、叔敖為一人，馮是叔敖之子。《世本》轉寫多誤，杜當考得其真。"
      },
      {
        "index": 111,
        "text": "公子橐師為右司馬，公子成為左司馬，屈到為莫敖，（屈到，屈蕩子。○橐音讬。成音城。屈，居勿反。）公子追舒為箴尹，（追舒，莊王子子南。○箴，之林反。）屈蕩為連尹，養由基為宮廄尹，以靖國人。君子謂：“楚於是乎能官人。官人，國之急也。能官人，則民無覦心。（無覬覦以求幸。○廄，徐音救。覦，羊朱反，徐音喻。覬音冀。）"
      },
      {
        "index": 112,
        "text": "疏“屈蕩為連尹”。○正義曰：服虔云：“連尹，射官，言射相連屬也。”若是主射，當使養由基為之，何以使由基為宮廄尹，棄能不用，豈得為“能官人”也？官名臨時所作，莫敖之徒，並不可解，故杜皆不解之。"
      },
      {
        "index": 113,
        "text": "《詩》云：‘嗟我懷人，寘彼周行。’能官人也。（《詩·周南》也。寘，置也。行，列也。周，徧也。詩人嗟歎，言我思得賢人，置之徧於列位。是後妃之誌，以官人為急。○寘，之豉反，下同。行，戶郎反，注及下同。徧音遍，下同。）"
      },
      {
        "index": 114,
        "text": "疏注“詩周”至“為急”。○正義曰：《周南·卷耳》之篇也。《序》云：“後妃之誌，又當輔佐君子，求賢審官。”故詩人述其意。後妃嗟歎，言我思得賢人，置之使徧於列位。是後妃之誌，以官人為急，故嗟歎思之。"
      },
      {
        "index": 115,
        "text": "王及公、侯、伯、子、男、甸、采、衛、大夫，各居其列，所謂‘周行’也。”（言自王以下，諸侯大夫各任其職，則是詩人周行之誌也。甸、采、衛，五服之名也。天子所居，千里曰圻，其外曰侯服，次曰甸服，次曰男服，次曰采服，次曰衛服。五百里為一服。不言侯、男，略舉也。○任音壬。圻音祈。）"
      },
      {
        "index": 116,
        "text": "疏“王及”至“行也”。○正義曰：後妃之誌，誌在輔王求賢，置之於公卿以下之位耳。非欲更別求賢，置之於王位也。但公卿以下，尚欲使之皆賢，豈欲王之不賢乎？雖不欲他賢代王，而欲所王行益賢也。以周訓為徧，言徧在列位，故自王以下，及六服之內，大夫以上，皆言之，各以賢能居其列位，是詩人所謂周行者也。計後妃之意，亦下及士，但傳以士卑，故指言大失耳。《詩傳》以周行，謂周之列位。此注云：“周、徧”者，斷章為義，與《詩》說不同也。此云“能官人”者，謂能官用賢人，為公侯以下。王則天之所命，非人所用。兼言王者，王居天位，脩行善政，則是為能官人。故杜云“自王以下，各任其職”。"
      },
      {
        "index": 117,
        "text": "鄭尉氏、司氏之亂，其餘盜在宋。（亂在十年。）鄭人以子西、伯有、子產之故，納賂於宋，（三子之父，皆為尉氏所殺故。）以馬四十乘，（百六十匹。○乘，繩證反，下“千乘”同。）與師茷、師慧。（樂師也，茷、慧，其名。○茷、扶廢反，徐音伐。）三月，公孫黑為質焉。（公孫黑，子晳。○質音致。晳，星曆反。）司城子罕以堵女父、尉翩、司齊與之。良司臣而逸之，（賢而放之。○女音汝。）讬諸季武子，武子寘諸卞。（子罕以司臣讬季氏。○卞，皮彥反。）鄭人醢之三人也。（三人，堵女父、尉翩、司齊。）\n疏“鄭人醢之三人”。○正義曰：以文承司臣之下，嫌其亦醢司臣，故言之“三人”。"
      },
      {
        "index": 118,
        "text": "師慧過宋朝，將私焉。（私，小便。）其相曰：“朝也。”（相師者。○相，息亮反，注及下同。）慧曰：“無人焉”。相曰：“朝也，何故無人？”慧曰：“必無人焉。若猶有人，豈其以千乘之相易淫樂之蒙？必無人焉故也。”（千乘相，謂子產等也。言不為子產殺三盜，得賂而歸之，是重淫樂而輕國相。○易，以豉反，輕也。蒙音蒙。為，於偽反，下文“為之攻之”同。）子罕聞之，固請而歸之。（言子罕能改過。）\n夏，齊侯圍成，貳於晉故也。（不畏霸主，故敢伐魯。）於是乎城成郛。（郛，郭也。）"
      },
      {
        "index": 119,
        "text": "秋，邾人伐我南鄙。（亦貳於晉故。）使告於晉。晉將為會以討邾、莒。（十二年、十四年，莒人伐魯，未之討也。）晉侯有疾，乃止。冬，晉悼公卒。遂不克會。（為明年會溴梁傳。○溴，古曆反。）\n鄭公孫夏如晉奔喪，子蟜送葬。（夏，子西也。言諸侯畏晉，故卿共葬。○共音恭。）"
      },
      {
        "index": 120,
        "text": "宋人或得玉，獻諸子罕，子罕弗受。獻玉者曰：“以示玉人，（玉人，能治玉者。）玉人以為寶也，故敢獻之。”子罕曰：“我以不貪為寶，爾以玉為寶。若以與我，皆喪寶也。不若人有其寶。”\n疏“不若有其寶”。○正義曰：我得不貪，女得其玉，是我女二人，各有其寶。"
      },
      {
        "index": 121,
        "text": "稽首而告曰：“小人懷璧，不可以越鄉，（言必為盜所害。○喪，息浪反。）納此以請死也。”（請免死。）子罕寘諸其裏，使玉人為之攻之，（攻，治也。）富而後使複其所。（賣玉得富。）"
      },
      {
        "index": 122,
        "text": "十二月，鄭人奪堵狗之妻，而歸諸範氏。（堵狗，堵女父之族。狗娶於晉範氏，鄭人既誅女父，畏狗因範氏而作亂，故奪其妻歸範氏，先絕之。傳言鄭之有謀。○堵音者，狗，本或作“苟”。娶，七住反。）"
      }
    ]
  }
}