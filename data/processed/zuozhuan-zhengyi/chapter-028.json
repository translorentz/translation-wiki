{
  "chapterNumber": 28,
  "title": "春秋左傳正義卷28 (Zuozhuan Zhengyi, Volume 28)",
  "sourceContent": {
    "paragraphs": [
      {
        "index": 0,
        "text": "成公十有六年\n【經】十有六年，春，王正月，雨木冰，（無傳。記寒過節，冰封著樹。○“雨木冰”，如字，《公羊傳》曰“雨而木冰也”，舊子付反。著，直略反。）"
      },
      {
        "index": 1,
        "text": "疏“正月雨木冰”。○正義曰：正月，今之仲冬，時猶有雨，未是盛寒。雨下即著樹為冰，記寒甚之過其節度。《公羊》、《穀梁》皆云“雨而木冰”，是冰封著樹也。今世時有之，皆寒甚所致也。"
      },
      {
        "index": 2,
        "text": "夏，四月，辛未，滕子卒。（不書名，未同盟。）鄭公子喜帥師侵宋。（喜，穆公子子罕也。）六月，丙寅，朔，日有食之。（無傳。）\n晉侯使欒黶來乞師。（將伐鄭。黶，欒書子。○黶，於斬反；徐，於玷反。）"
      },
      {
        "index": 3,
        "text": "疏注“黶，欒書子”。○正義曰：十八年悼公之入，黶尚為公族大夫，此時欒書尚在，黶未為卿，而得名見經者，襄二十九年，鄭公孫段未為卿而見經，杜云：“蓋以攝卿行”，然則此亦當以攝卿故書。"
      },
      {
        "index": 4,
        "text": "甲午晦，晉侯及楚子、鄭伯戰於鄢陵。楚子、鄭師敗績。（楚師未大崩，楚子傷目而退，故曰“楚子敗績”。鄢陵，鄭地，今屬潁川郡。○鄢，謁晚反，又於建反。）"
      },
      {
        "index": 5,
        "text": "疏注“楚師”至“敗績”。○正義曰：此戰楚師未至於敗，而楚子身傷，故書“楚子敗績”也。泓之戰宋公傷股，師亦敗績，故書師敗，而不書宋公敗也。君將不言帥師，以君重於師也。戰陳以師相敵，死亡既多，舉師為重，故師敗君傷者，唯書師敗而已，不複書君身敗也。劉炫又云：“若君將被殺獲者，複以殺獲者為重，既書師敗，又書殺獲。即韓之戰獲晉侯，大棘之戰獲華元，雞父之戰獲胡沈之君是也。”\n楚殺其大夫公子側。（側，子反。背盟無禮，卒以敗師，故書名。）"
      },
      {
        "index": 6,
        "text": "秋，公會晉侯、齊侯、衛侯、宋華元、邾人於沙隨，（沙隨，宋地。梁國寧陵縣北有沙隨亭。）不見公。（不及鄢陵戰故。不諱者，恥輕於執止。）"
      },
      {
        "index": 7,
        "text": "疏注“不及”至“執止”。○正義曰：諸公被執者，皆諱不書執。此會晉侯不肯見公，不諱之者，公為國內有故，不及戰期，雖不見公，非公之罪。是為恥輕於執止，故直書之，以示諫公之意，冀公改過，無後犯。及歸，書“公至自會”，以無罪，不諱，故依法告廟也。\n公至自會。（無傳。）\n公會尹子、晉侯、齊國佐、邾人伐鄭。（尹子，王卿士。子，爵。）"
      },
      {
        "index": 8,
        "text": "曹伯歸自京師。（為晉侯所赦，故書歸。諸侯歸國，或書名，或不書名，或言歸自某，或言自某歸，無傳義例，從告辭。）"
      },
      {
        "index": 9,
        "text": "九月，晉人執季孫行父，舍之於苕丘。（苕丘，晉地。舍之苕丘，明不以歸。不稱行人，非使人。○苕音條。使，所吏反。）"
      },
      {
        "index": 10,
        "text": "疏注“苕丘”至“使人”。○正義曰：昭十三年晉人執季孫意如以歸，此言舍之苕丘，明其不以歸也。大夫因使被執，無罪者則書行人，以見無罪。於時行父從公伐鄭，在軍見執，雖則無罪，不稱行人，以其非使人故也。季孫意如得釋而歸，書“意如至自晉”，此行父得釋，不書“至”者，《釋例》曰：“賈氏以為書執行父，舍於苕丘，言失其所。不書至者，剌晉聽讒執之，示巳無罪也。案傳囚之苕丘，以別晉都，無義例也。公待於鄆，與行父俱歸，厭於公尊，故不書行父至耳。若欲示無罪，則宜於執見義，今既直書其執，處絕不書至，乃所以示終於見執，非示無罪也。”《穀梁》以行父至不致者，為公在故，與杜義合也。\n冬，十月，乙亥，叔孫僑如出奔齊。（公未歸，命國人逐之。）"
      },
      {
        "index": 11,
        "text": "十有二月，乙丑，季孫行父及晉郤犨盟於扈。（晉許魯平，故盟。）公至自會。（無傳。伐而以會致，史異文。）"
      },
      {
        "index": 12,
        "text": "乙酉，剌公子偃。（魯殺大夫皆言剌，義取於《周禮》三剌之法。○剌，本又作刾，七賜反；《爾雅》云，殺也。）"
      },
      {
        "index": 13,
        "text": "【傳】十六年，春，楚子自武城使公子成以汝陰之田求成於鄭。（汝水之南，近鄭地。○近，附近之近。）鄭叛晉，子駟從楚子盟於武城。（為晉伐鄭起。）\n夏，四月，滕文公卒。"
      },
      {
        "index": 14,
        "text": "鄭子罕伐宋，（滕，宋之與國。鄭因滕有喪而伐宋，故傳舉滕侯卒。侵、伐，經、傳異文，經從告，傳言實。他皆放此。）宋將鉏、樂懼敗諸汋陂。（敗鄭師也。樂懼，戴公六世孫。將鉏，樂氏族。○鉏，仕魚反；徐音在魚反。汋，七藥反；徐音酌，一音市藥反。陂，彼宜反。）"
      },
      {
        "index": 15,
        "text": "疏注“樂懼”至“氏族”。○正義曰：樂懼是戴公六世孫，《世本》有文也。將鉏為樂氏之族，不知所出。杜《譜》於樂氏之下樂鉏、將鉏為一人。傳無樂鉏之文，不知其故何也？"
      },
      {
        "index": 16,
        "text": "退，舍於夫渠，不儆。（宋師不儆備。○夫音扶。儆，京領反。）鄭人覆之，敗諸汋陵，獲將鉏、樂懼。宋恃勝也。（汋陂、夫渠、汋陵，皆宋地。○覆，徐敷目反，一音扶又反，又芳又反。）\n衛侯伐鄭，至於鳴雁，為晉故也。（鳴雁，在陳留雍丘縣西北。○為，於偽反。）"
      },
      {
        "index": 17,
        "text": "晉侯將伐鄭。範文子曰：“若逞吾願，諸侯皆叛，晉可以逞。（逞，快也。晉厲公無道，三郤驕。故欲使諸侯叛，冀其懼而思德。）若唯鄭叛，晉國之憂，可立俟也。”欒武子曰：“不可以當吾世而失諸侯，必伐鄭。”乃興師。欒書將中軍，士燮佐之；（代荀庚。）"
      },
      {
        "index": 18,
        "text": "疏“欒書”至“燮佐之”。○正義曰：《晉語》云：“鄢陵之役，晉伐鄭，荊救之。欒武子將上軍，範文子將下軍。”與此異者，彼孔晁注云：“上下，中軍之上下也。傳曰：‘欒書將中軍，士燮佐之。’又曰：‘欒、範以其族夾公行。’”引此為正。是彼謂分中軍為二，將將上而佐將下。"
      },
      {
        "index": 19,
        "text": "郤錡將上軍，（代士燮。）荀偃佐之；（代郤錡。偃，荀庚子。）韓厥將下軍；郤至佐新軍。荀罃居守。（荀罃，下軍佐。於是郤焠代趙旃將新軍，新上下軍罷矣。○守，手又反。）"
      },
      {
        "index": 20,
        "text": "疏注“荀罃”至“罷矣”。○正義曰：十三年傳云：“韓厥將下軍，荀罃佐之”，又此年末傳云“知武子將下軍，郤犨將新軍”，是其文也。三年作六軍，其新三軍將佐六人皆賞鞍之功，死亡不複存，至此唯有韓厥在耳。郤至佐新軍，不言中下，是新軍唯一知新上下軍於是罷矣。"
      },
      {
        "index": 21,
        "text": "郤犨如衛，遂如齊，皆乞師焉。欒黶來乞師，孟獻子曰：“有勝矣。”（卑讓有禮，故知其將勝楚。）戊寅，晉師起。鄭人聞有晉師，使告於楚，姚句耳與往。（句耳，鄭大夫。與往，非使也。為先歸張本。○句，古侯反。與音預。使，所吏反。）楚子救鄭。司馬將中軍，（子反。）令尹將左，（子重。）右尹子辛將右。（公子壬夫。）過申，子反。入見申叔時，（叔時老，在申。○過，古禾反。）曰：“師其何如？”對曰：“德、刑、詳、義、禮、信，戰之器也。（器，猶用也。）德以施惠，刑以正邪，詳以事神，義以建利，禮以順時，信以守物。民生厚而德正，（財足則思無邪。○邪，似嗟反，注皆同。）用利而事節。（動不失利，則事得其節。）時順而物成，（群生得所。）上下和睦，周旋不逆，（動順理。）求無不具，（下應上。○應，應對之應。）各知其極。（無二心。）故《詩》曰：‘立我烝民，莫匪爾極。’（烝，眾也。極，中也。《詩·頌言》先王立其眾民，無不得中正。○烝，之乘反，注同。）"
      },
      {
        "index": 22,
        "text": "疏注“烝眾”至“中正”。○正義曰：“烝，眾”，《釋詁》文。“極，中”，常訓也。《詩·頌·思文》之篇，美後稷之德。《周語》云“昔我先王世後稷”，故杜以先王言之，言先王後稷立其眾人，無不得其中正也。當堯之末，洪水滔天，人不粒食皆失其正性，後稷教人耕稼以養之，各複本性，故無不得中正也。\n是以神降之福，時無災害，民生敦厖，和同以聽，（敦，厚也。厖，大也。○厖，莫降反。）"
      },
      {
        "index": 23,
        "text": "疏注“敦，厚。厖，大也”。○正義曰：皆《釋詁》文也。言人之生計，若財物足，皆豐厚而多大。《管子》曰：“倉廩實而知禮節，衣食足而知榮辱。讓生於有餘，爭生於不足。”是其人生厚大，則心和而聽上命也。"
      },
      {
        "index": 24,
        "text": "莫不盡力以從上命，致死以補其闕，（闕，戰死者。）此戰之所由克也。今楚內棄其民，（不施惠。）而外絕其好；（義不建利。○好，呼報反。）瀆齊盟，（不詳事神。○瀆，徒木反。）而食話言；（信不守物。○話，戶快反。）奸時以動，（禮不順時。周四月，今二月，妨農業。○奸音幹，本或作幹。）"
      },
      {
        "index": 25,
        "text": "疏注“禮不”至“農業”。○正義曰：沈氏云：“晉亦奸時，所以無天殃者，以鄭既有罪，晉人討之，楚黨有罪之鄭，故獨謂之奸時。”\n而疲民以逞。（刑不正邪，而苟快意。○疲，本亦作罷，音皮，下注同。）"
      },
      {
        "index": 26,
        "text": "疏注“刑不”至“快意”。○正義曰：《魯語》曰：“大刑用甲兵，其次用斧鉞，故大者陳之原野，小者致之朝市。”則征伐之刑，刑之大者，“刑不正邪，而苟快意”，正謂伐晉是也。此六句言楚無上六事，隨便而言，故與上不次。服虔以“外絕其好”為刑不正邪也，“食話言”為義不建利也，“疲民以逞”為信不守物也。杜以“食話言”是言之不信也，快意征伐是刑之失所也，故不從舊說。\n民不知信，進退罪也。人恤所底，其誰致死？（底，至也。○底，徐音旨，又之履反。）"
      },
      {
        "index": 27,
        "text": "疏注“底”至“也”。○正義曰：底聲近至故為至也，在上之信不著於人，號令無常，動情恣意，或乍東乍西，或欲遲欲速，每事如此，不可測量，人不知信，進退獲罪，人人各憂其身，不知性命所至，誰肯致死戰也？\n子其勉之！吾不複見子矣。”（言其必敗不反。○複見，一本無複字。複，扶又反。）"
      },
      {
        "index": 28,
        "text": "疏“對曰”至“子矣”。○正義曰：叔時此對，首尾相成。先舉六名，云“戰之器也”，言有此六事，乃可以戰，若器用然也。自“德以施惠”至“信以守物”，辨六事施用之處也。自“民生厚”至“所由克”，言能用六事得戰勝之意也。自“今楚內棄其民”至“疲民以逞”，言楚不行六事也。“民不知信”以下言楚必敗之意也。德者，得也，自得於心，美行之大名。有大德者以德撫人，是德用之以施恩惠也。有奸邪者斷以刑罰，是刑用之以正邪辟也。詳者，祥也，古字同耳。《釋詁》云：“祥，善也。”李巡曰：“祥，福之善也。事神得福，乃名為祥。”是祥用之以事神也。義者，宜也，物皆得宜，利乃生焉，故義所以生立利益也。禮者，履也，其所踐履，當識時要，故禮所以順時事也。言而無信，物將散矣，故信所以守群物也。人君用此道以撫下民，民之生計豐厚，財用足，則民之德皆正矣。德謂人之性行。《論語》云：“民德歸厚矣”，即是正也。此一句覆上“德以施惠”。由上施恩惠，故民生計豐厚也，財用有利益，而每事得節，饑則有食，寒則有衣，其事皆得節矣此一句覆上“義以建利”也。政不擾民，時節皆順，春種夏耨，而物得成矣。此一句覆上“禮以順時”也。自上及下，和睦相親，周旋運轉，不有違逆，上之所求，下無不具，下民自知其中，無複二心。故《詩》美先王成立我之眾民，無不於女先王得其中正，言先王善養下民，使得中也。自“上下和睦”以下，至“莫匪爾極”，總論在上德、義、禮三事，以教於下，則在下之人皆無邪惡，以信自守，即包上“刑以正邪”“信以守物”二句也。聖王先成於民，而後致力於神，民既如此，是以明神下之福祐，時無水旱災害。此覆上“詳以事神”也。故下民生計皆豐厚而多大，人皆和同其心以聽進止，無不盡已之力以從上命，戰陳之上，有被殺傷者，皆致其死命，以補其空闕之處，此戰之所由得而勝也。今楚內棄其國內之民，不行施惠，是無德也；外絕其鄰國之好，不得其利，是無義也；與晉結盟，而複背之，貫瀆齊同之盟，是無詳也；與人要言，今背其語，食消善言，是無信也；夏之二月，農事正煩，奸犯時節，而動兵伐人，是無禮也；晉人無罪，苟欲伐之，疲勞下民，以快己欲，是無刑也。六事皆無，是無器也。無器而戰，其可勝乎？上若有信，民知所適；上既無信，不知所從，從前言則違後令，從後令則背前言。人既不知在上之信，其進與退皆得罪也。人人憂其所至，不知已之性命將至何處，其誰肯致死而戰也？子其勉力為之。此行也必敗，吾不複得見子矣。知其必死，與之長訣也。"
      },
      {
        "index": 29,
        "text": "姚句耳先歸，子駟問焉。對曰：“其行速，過險而不整。速則失誌，（不思慮也。）不整，喪列。誌失列喪，將何以戰？楚懼不可用也。”五月，晉師濟河。聞楚師將至，範文子欲反，曰：“我偽逃楚，可以紓憂。（紓，緩也。○喪，息浪反，下同。紓音舒。）夫合諸侯，非吾所能也，以遺能者，我若群臣輯睦以事君，多矣。”武子曰：“不可！”六月，晉、楚遇於鄢陵。範文子不欲戰。郤至曰：“韓之戰，惠公不振旅；（眾散敗也。在僖十五年。○遺，唯季反，下注“問遺也”同。輯，又作集，音同。亦七入反。）箕之役，先軫不反命；（死於狄也。在僖三十三年。）邲之師，荀伯不複從，（荀林父奔走，不複故道。在宣十二年。○從，徐子容反，音或如字。）皆晉之恥也。子亦見先君之事矣。（見先君成敗之事。）今我辟楚，又益恥也。”文子曰：“吾先君之亟戰也，有故。（亟，數也。○亟，去吏反。數，所角反。）秦、狄、齊、楚皆彊，不盡力，子孫將弱。今三彊服矣，（齊、秦、狄。）敵楚而已。唯聖人能外內無患。自非聖人，外寧必有內憂，（驕亢則憂患生也。○亢，苦浪反。）盍釋楚以為外懼乎？甲午晦，楚晨壓晉軍而陳。（壓，笮其未備。○盍，戶臘反。壓，於中反；徐於輒反。陳直覲反下及注皆同。笮，側百反。）軍吏患之。範匄趨進，（匄，士燮子。○匄本又作丐，古害反。）曰：“塞井夷灶，陳於軍中，而疏行首。（疏行首者，當陳前決開營壘為戰道。○行，戶郎反，一音如字，注同。壘，力軌反。）晉、楚唯天所授，何患焉？”文子執戈逐之，曰：“國之存亡，天也，童子何知焉？”欒書曰：“楚師輕窕，固壘而待之，三日必退。退而擊之，必獲勝焉。”郤至曰：“楚有六間，不可失也。其二卿相惡，（子重、子反。○窕，敕彫反，又敕吊反。惡如字，又烏路反。）王卒以舊，（罷老不代。○卒，子忽反，下皆同。）鄭陳而不整，（不整列。）蠻軍而不陳，（蠻夷從楚者不結陳。）陳不違晦，（晦，月終，陰之盡。故兵家以為忌。）"
      },
      {
        "index": 30,
        "text": "疏注“晦月”至“忌”。○正義曰：日為陽精，月為陰精。兵尚殺害，陰之道也，行兵貴月盛之時，晦是月終，陰之盡也，故兵家以晦為忌，不用晦日陳兵也。昭二十三年七月，戊辰晦，吳敗楚師於雞父，吳犯兵忌而戰勝者，杜云：“違兵忌晦戰，擊楚所不意，彼知楚有可敗之機，晦是兵家所忌，原楚之情，必以吳為不動，故以晦日掩之，擊楚不備故也。”"
      },
      {
        "index": 31,
        "text": "在陳而囂，（囂，喧嘩也。○囂，許驕反，徐讀曰嗷，五高反，注及後同。喧，本又作諠，況元反。嘩，本又作譁，音華。）合而加囂。（陳合宜靜，而益有聲。）各顧其後，莫有鬥心；（人恤其所底。）舊不必良，以犯天忌，我必克之。”楚子登巢車，以望晉軍。（巢車，車上為櫓。○巢，《說文》作巢，云：兵車高如巢，以望敵也；《字林》同。櫓音魯。）"
      },
      {
        "index": 32,
        "text": "疏注“巢車，車上為櫓”。○正義曰：《說文》云：“巢，兵高車加巢，以望敵也。”櫓，澤中守草樓也。是巢與櫓俱是樓之別名。"
      },
      {
        "index": 33,
        "text": "子重使大宰伯州犁侍於王後。（州犁，晉伯宗子，前年奔楚。○大宰，音泰，官名，大者多同，以意求之。）王曰：“騁而左右，何也？”（騁，走也。）曰：“召軍吏也。”“皆聚於中軍矣。”曰：“合謀也。”“張幕矣。”曰：“虔卜於先君也。”（虔，敬也。○幕音莫。）“徹幕矣。”曰：“將發命也。”“甚囂，且塵上矣。”曰：“將塞井夷灶而為行也。”（夷，平也。○上，時掌反。行，戶郎反，下“夾公行”同。）“皆乘矣，左右執兵而下矣。”曰：“聽誓也。”（左，將帥。右，車右。○乘，繩證反，下同。將，子匠反，下“去將”同。帥，所類反，下“元帥”同。）"
      },
      {
        "index": 34,
        "text": "疏注“左，將帥。右，車右”。○正義曰：兵車為元帥在中，禦者在左也；其餘將帥，皆禦者在中，將帥在左也。左右執兵而下，唯禦者持車不下耳。"
      },
      {
        "index": 35,
        "text": "“戰乎？”曰：“未可知也。”“乘而左右皆下矣。”曰：“戰禱也。”（禱，請於鬼神。○禱，丁老反，或丁報反。）伯州犁以公卒告王。（公，晉侯。）苗賁皇在晉侯之側，亦以王卒告。（賁皇，楚鬥椒子。宣四年奔晉。○賁，扶云反。）皆曰：“國士在，且厚，不可當也。”（晉侯左右皆以伯州犁在楚，知晉之情。且謂楚眾多，故憚合戰。與苗賁皇意異。○憚，徒旦反。）"
      },
      {
        "index": 36,
        "text": "疏注“晉侯”至“意異”。○正義曰：服虔以此“皆曰”之文，在州犁、賁皇之下，解云：“賁皇、州犁皆言曰，晉、楚之士皆在君側，且陳厚，不可當。以為州犁言晉彊，賁皇言楚彊，故云“皆曰”也。若如服言，賁皇既言楚不可當，何故複請分良以擊其左右？故杜不用其說。晉侯左右皆為此言，以憚伯州犁耳。"
      },
      {
        "index": 37,
        "text": "苗賁皇言於晉侯曰：“楚之良，在其中軍王族而已。請分良以擊其左右，而三軍萃於王卒，（萃，集也。○萃，似醉反。）必大敗之。”公筮之。史曰：“吉。其卦遇複ⅳ，（震下坤上，複，無變。）"
      },
      {
        "index": 38,
        "text": "疏注“震下”至“無變”。○正義曰：《說卦》：“震為雷，坤為地。”《複·象》曰：“雷在地中，複。”服虔云：“複，反也。陰盛於上，陽動於下，以喻小人作亂於上，聖人興道於下，萬物複萌，製度複理，故曰複也。其筮六爻無變者，故言其所遇之卦而已。"
      },
      {
        "index": 39,
        "text": "曰：‘南國䠞，射其元王，中厥目。’（此卜者辭也。複，陽長之卦。陽氣起子，南行推陰，故曰南國蹙也。南國勢䠞，離受其咎。離為諸侯，又為目陽氣激南，飛矢之象。故曰：“射其元王，中厥目。”○䠞，子六反。射，食亦反，注及下“射之”同。中，丁仲反，注同。長，丁丈反。激，古狄反。）"
      },
      {
        "index": 40,
        "text": "疏注“此卜”至“厥目”。○正義曰：此實筮也，而言卜者，卜筮通言耳。此既不用《周易》，而別為之辭，蓋卜筮之書，更有此類，筮者據而言耳。服虔以為陽氣觸地射出，為射之象，杜以陽氣激南，為飛矢之象，二者無所依馮，各以意說，得失終於無驗，是非無以可明。今以杜言離為諸侯者，案《禮器》云：“大明生於東，君西酌犧象。”鄭玄云：“象日出東方而西行也。”《詩·邶·柏舟》鄭箋云：“日，君象也。”《說卦》：“離為日。”故為諸侯。"
      },
      {
        "index": 41,
        "text": "國戚、王傷，不敗何待？”公從之。（從其言而戰。）有淖於前，（淖，泥也。○淖，乃孝反；徐，徒較反。）乃皆左右相違於淖。（違，辟也。）步毅禦晉厲公，欒針為右。（步毅即郤毅。）彭名禦楚共王，潘黨為右。石首禦鄭成公，唐苟為右。欒、範以其族夾公行，（二族強，故在公左右。○共音恭。夾，古洽反。）"
      },
      {
        "index": 42,
        "text": "疏注“二族”至“左右”。○正義曰：劉炫云：“族者，屬也。屬謂中軍，以中軍夾公耳，非謂宗族之兵。”今知非者，杜云“二族”者，順傳之文，無明言宗族之事，劉誣杜以為宗族，妄規其過，非也。"
      },
      {
        "index": 43,
        "text": "陷於淖。欒書將載晉侯，針曰：“書退！國有大任，焉得專之？（在君前，故子名其父。大任，謂元帥之職。○焉，於虔反。）"
      },
      {
        "index": 44,
        "text": "疏“國有”至“專之”。○正義曰：言國有元帥之大任，何得專意廢之，而為禦也。○注“在君”至“其父”。○正義曰：《曲禮》曰：“父前子名，君前臣名。”鄭玄云：“對至尊，無大小，皆相名。”以君至尊，為在君前，故子名其父。"
      },
      {
        "index": 45,
        "text": "且侵官，冒也；（載公為侵官。○冒，莫報反，徐莫比反。）失官，慢也；（去將而禦，失官也。）離局，奸也。（遠其部曲為離局。○離，力誌反，注同。遠，於萬反。）有三罪焉，不可犯也。”乃掀公以出於淖。（掀，舉也。○掀，徐許言反，云捧轂舉之，則公軒起也；一曰掀，引也，胡根反，一音虛斤反；《字林》云，舉出也，火氣也；又丘近反。）\n疏注“掀舉也”。○正義曰：《說文》云：“掀，舉出也。”公在於淖，知掀當訓為舉也。"
      },
      {
        "index": 46,
        "text": "癸巳，潘尫之黨與養由基蹲甲而射之，徹七劄焉。（黨，潘尫之子。蹲，聚也。一發達七劄，言其能陷堅。○尫，烏黃反。之黨，一本作潘尫之子黨。案注云：“黨，潘尫之子也。”則傳文不得有“子”字，古本此及襄二十三年“申鮮虞之傳摯”，皆無“子”字。蹲，在尊反，徐又在損反，一音才官反。劄，側八反，徐側乙反。）"
      },
      {
        "index": 47,
        "text": "疏“潘尫之黨”。○正義曰：潘尫之子，其名為黨。襄二十三年“申鮮虞之傳摯”，辭與此同，古人為文略言耳。"
      },
      {
        "index": 48,
        "text": "以示王，曰：“君有二臣如此，何憂於戰？”（二子以射誇王。○誇，苦瓜反。）王怒曰：“大辱國！（賤其不尚知謀。○知音智。）詰朝爾射，死藝！”（言女以射自多，必當以藝死也。詰朝，猶明朝，是戰日。○朝如字，注同。女音汝。）呂錡夢射月，中之，退入於泥。（呂錡，魏錡。○射，食亦反，下至“使射呂錡”皆同。）占之，曰：“姬姓，日也；（周世姬姓尊。）異姓，月也，（異姓卑。）必楚王也。射而中之，退入於泥，亦必死矣！”（錡自入泥，亦死象。○中，丁仲反，下及注皆同。）及戰，射共王，中目。王召養由基，與之兩矢，使射呂錡。中項，伏弢。（弢，弓衣。○項，戶講反。弢，他刀反。）以一矢複命。（言一發而中。）郤至三遇楚子之卒，見楚子，必下，免胄而趨風。（疾如風。）楚子使工尹襄問之以弓，（問，遺也。）"
      },
      {
        "index": 49,
        "text": "疏注“問，遺也”。○正義曰：遺人以物，謂之為問。問弦多以琴，問子貢以弓，《論語》云：“問人於他邦”，皆是也。"
      },
      {
        "index": 50,
        "text": "曰：“方事之殷也，（殷，盛也。）有韎韋之跗注，君子也。（韎，赤色。跗注，戎服，若袴而屬於跗，與袴連。○韎，莫拜反，又音妹，徐莫蓋反。跗，方於反。注，之樹反。袴，苦故反。屬，章玉反。）"
      },
      {
        "index": 51,
        "text": "疏注“韎赤”至“袴連”。○正義曰：鄭玄《詩》箋云：“韎，茅蒐染也。”韎聲也。韋昭云：“茅蒐，今絳草也。急疾呼芽蒐成韎也。”茅蒐即今之蒨也。賈逵云：“一染曰韎。”《釋器》云“一染謂之縓”，謂一入赤為淺赤色也。跗注，兵戎之服，自要以下而注於腳。跗謂屬袴於下與跗相連。《周禮·司服》：“凡兵事，韋弁服。”鄭玄云：“韋弁，以韎韋為弁，又以為衣、裳。晉郤至衣韎韋之跗注是也。”《鄭誌》以跗當為幅，謂裁韋若布帛之幅相縫屬。鄭言“以為衣、裳”，則衣、裳不連。《聘禮》：“君使卿韋弁，歸饔餼。”鄭玄云：“其服蓋韎布以為衣而素裳。”鄭以彼非戎事，當為素裳，明衣、裳不連。跗，杜言連者，謂要腳連耳。若然，在軍之服，其色皆同耳。謂均服振振，上下同色。郤至與眾同服，所以獨見識者，禮法雖有此服，軍士未必盡然，郤至服必鮮華，故楚王偏識之。"
      },
      {
        "index": 52,
        "text": "識見不穀而趨，無乃傷乎？”（恐其傷。）郤至見客，免胄承命，曰：“君之外臣至，從寡君之戎事，以君之靈，間蒙甲胄，（間，猶近也。○近如字，一本或作與，音預。）不敢拜命。（介者不拜。○介音界。）"
      },
      {
        "index": 53,
        "text": "疏注“介者不拜”。○正義曰：《曲禮》云：“介者不拜，為其拜而蓌拜。”鄭玄云：“蓌則失容節，蓌猶笮也。”慮其笮甲折。敢告不寧，君命之辱。（以君辱賜命，故不敢自安。）"
      },
      {
        "index": 54,
        "text": "疏注“以君”至“自安”。○正義曰：劉炫以為：“楚王云‘無乃傷乎’，恐其傷也；答云‘敢告不寧’，告其身不傷耳。魏犨云‘不有寧也’，以傷為寧，此與魏犨相似。”今知不然者，案僖二十八年魏焠云：“以君之靈不有寧也。謂不有被傷以自寧也。知不與彼同者，以彼云“不有寧”，謂不有損傷，此直云“不寧”，既無“有”字，又先無被傷之狀，與魏犨不同也。案檢杜注，“敢告不寧君命之辱”宜連讀之，若“敢告不寧”別自為句，則“君命之辱”一句零行無所依附，故知與彼不同。劉君不尋此意，以為與魏犨相似，而規杜，非也。"
      },
      {
        "index": 55,
        "text": "為事之故，敢肅使者。”（言君辱命來問，以有軍事不得答，故肅使者，肅，手至地，若今撎。○為，於偽反。使，所吏反，注及下同。撎，伊誌反，揖也；《字林》云，舉首下手也。）"
      },
      {
        "index": 56,
        "text": "疏注“言君”至“今撎”。○正義曰：《周禮·大祝》：“辨九拜，九曰肅拜。”鄭司農云：“肅拜，但俯下手，今時撎是也。”《說文》云：“撎，舉首下手也。”其勢如今揖之小別。《晉宋儀注》：“貴人待賤人，賤人拜，貴人撎。”"
      },
      {
        "index": 57,
        "text": "三肅使者而退。晉韓厥從鄭伯，（從，逐也。）其禦杜溷羅曰：“速從之！其禦屢顧，不在馬，可及也。”韓厥曰：“不可以再辱國君。”乃止。（二年鞍戰，韓厥已辱齊侯。○溷，戶昏、戶本二反。）郤至從鄭伯，其右茀翰胡曰：“諜輅之，餘從之乘，而俘以下。”（欲遣輕兵單進以距鄭伯車前，而自後登其車以執之。○茀，府勿反。翰，徐音韓。諜音牒。輅，五嫁反。乘，繩證反。輕，遣政反，又如字。）"
      },
      {
        "index": 58,
        "text": "疏注“欲遣”至“執之”。○正義曰：《說文》云：“諜，軍中反間也。”兵書有反間之法，謂詐為敵國之人，入其軍中，伺候間隙以反告己軍，令謂之細作人也。此欲令諜迎鄭伯，則非一人細作，於時鄭伯退走，故杜以為輕兵單進，繞鄭伯之前，逆距鄭伯，使鄭伯前視輕兵，不複顧後，得自後登其車以執之也。鄭軍亂走，輕兵獨出其間，亦諜之類，故翰胡得以諜言之。"
      },
      {
        "index": 59,
        "text": "郤至曰：“傷國君有刑。”亦止。石首曰：“衛懿公唯不去其旗，是以敗於熒。”乃內旌於弢中。（熒戰在閔二年。○去，起呂反。熒，戶扃反。旌音精。）"
      },
      {
        "index": 60,
        "text": "疏“內旌於弢中”。○正義曰：旌謂鄭伯所建之旗，弢是盛旌之囊也。《周禮》“全羽為旞，析羽為旌”，謂空建鳥羽者也。但九旗竿首，皆有析羽，故旌為之總名，故此傳鄭伯與子重所建皆以旌言之，其鄭伯所建，當是交龍之旂，子重所建，當是熊虎之旗。《周禮》：“中秋，教治兵，辨旗物，諸侯載旂，軍吏載旗。”鄭玄云：“軍吏，諸軍帥也。凡旌旗，有軍眾者畫異物，無者帛而已。”子重為將，自然當建熊虎之旗。"
      },
      {
        "index": 61,
        "text": "唐苟謂石首曰：“子在君側，敗者壹大。我不如子，子以君免，我請止。”乃死。（敗者壹大，謂軍大崩也。言石首亦君之親臣而就禦，與車右不同。故首當禦君以退，己當死戰。）楚師薄於險，（薄，迫也。）叔山冉謂養由基曰：“雖君有命，為國故，子必射。”（王有“死藝”命。○冉，如炎反。為，於偽反。射，食亦反。）乃射，再發，盡殪。叔山冉搏人以投，中車，折軾。晉師乃止。（言二子皆有過人之能。○發如字，徐音廢。殪，於計反。搏音博。中，丁仲反。所，之設反，又市列反。軾音式。）囚楚公子茷。（為郤至見譖張本。○茷，扶廢反。）\n疏“囚楚公子茷”。○正義曰：《晉語》謂之王子發鉤，蓋一名一字也。"
      },
      {
        "index": 62,
        "text": "欒針見子重之旌，請曰：“楚人謂夫旌，子重之麾也，彼其子重也。曰臣之使於楚也，子重問晉國之勇，臣對曰：‘好以眾整。’曰：‘又何如？’（又問其餘。○夫音扶。麾，許危反。日，人實反。使，所吏反，下“免使者”同。好，呼報反，下及注皆同。）臣對曰：‘好以暇。’（暇，閒暇。○閒音閑。）今兩國治戎，行人不使，不可謂整；臨事而食言，不可謂暇。（食好整之言。○使，所吏反，又如字。）請攝飲焉。”（攝，持也。持飲往飲子重。○往飲，於鴆反。）公許之。使行人執榼承飲，造於子重，（承，奉也。○榼，苦臘反。造，七報反，）曰：“寡君乏使，使針禦持矛，（禦，侍也。）是以不得犒從者，使某攝飲。”於重曰：“夫子嚐與吾言於楚，必是故也。不亦識乎？”（知其以往言好暇，故致飲。○犒，苦報反。從才用反。）受而飲之，免使者而複鼓。（免，脫也。○複，扶又反，注及下同。）旦而戰，見星未已。子反命軍吏察夷傷，（夷亦傷也。）"
      },
      {
        "index": 63,
        "text": "疏注“夷亦傷也”。○正義曰：服虔云：“金創為夷。”杜以戰用五兵，唯殳無刃，所言傷者，皆刃傷也，何須於此獨辨金木？故知夷亦傷也，複言之耳。"
      },
      {
        "index": 64,
        "text": "補卒乘，（補死亡。○乘，繩證反，下同。）繕甲兵，（繕，治也。）展車馬，（展，陳也。○陳如字。）雞鳴而食，唯命是聽。（複欲戰。）晉人患之。苗賁皇徇曰：“蒐乘、補卒，（蒐，閱也。○徇，似俊反。蒐，所留反。）秣馬、利兵，（秣，穀馬也。○秣音末。）脩陳、固列，（固，堅也。○陳，直覲反，又如字。）蓐食、申禱，（申，重也。○蓐音辱。重，直用反。）明日複戰！”乃逸楚囚。（逸，縱也。○縱，子用反。）王聞之，召子反謀。穀陽豎獻飲於子反，子反醉而不能見。（穀陽，子反內豎。○見，賢遍反。）"
      },
      {
        "index": 65,
        "text": "疏注“穀陽，子反內豎”。○正義曰：鄭玄云：“豎，未冠者之名。”故杜以為內豎也。案《呂氏春秋》云：“荊共王與晉厲公戰於鄢陵，荊師敗，共王傷。臨戰，司馬子反渴而求飲，豎陽穀操酒而進之，子反曰：‘卻酒也。’豎陽穀曰：‘非酒也。’子反曰：“卻酒也。’豎陽穀又曰：‘非酒也。’子反受而飲之。子反之為人也，嗜酒，甘而不能絕於口，醉。戰既罷，共王欲複戰，而謀使召司馬子反，子反辭以心疾。共王駕往視之，入幄中，聞酒臭而還，曰：‘今日之戰，不穀親傷，所恃者司馬也。而司馬又若此，不穀無與複戰矣。’於是遂罷師去之，斬司馬子反以為戮。”與此不同者，傳依簡牘本紀，彼采傳聞異辭，所說既殊，其文亦異。"
      },
      {
        "index": 66,
        "text": "王曰：“天敗楚也夫！餘不可以待。”乃宵遁。晉入楚軍，三日穀。（食楚粟三日也。○夫音扶。三日穀，本或作“三日館穀”，誤也。）範文子立於戎馬之前，曰：“君幼，諸臣不佞，（佞，才也。○君幼，本或作“君幼弱”。）何以及此？君其戒之！（戒勿驕。）《周書》曰：‘惟命不於常。’有德之謂。”（《周書·康誥》。言勝無常命，唯德是與。）"
      },
      {
        "index": 67,
        "text": "疏注“周書”至“是與”。○正義曰：周公稱成王之命，告康叔以此言也。唯上天之命，不常於一人也，言善則得之，惡則失之，唯有德者，於是與之。"
      },
      {
        "index": 68,
        "text": "楚師還，及瑕，（瑕，楚地。）王使謂子反曰：“先大夫之覆師徒者，君不在。（謂子玉敗城濮時，王不在軍。○覆，芳服反。）子無以為，過不穀之罪也。”子反再拜稽首曰：“君賜臣死，死且不朽。（王引過，亦所以責子反。）臣之卒實奔，臣之罪也。”子重複謂子反曰：“初隕師徒者，而亦聞之矣。盍圖之！”（聞子玉自殺。終二卿相惡。○卒，從此已前皆子忽反。隕，於敦反。盍，戶臘反。）對曰：“雖微先大夫有之，大夫命側，側敢不義？（言以義命已，不敢不受。）\n疏“雖微”至“不義”。○正義曰：微，無也。縱使雖無先大夫有此舊事，今大夫將義命已，敢不以為之義乎？"
      },
      {
        "index": 69,
        "text": "側亡君師，敢忘其死？”王使止之，弗及而卒。戰之日，齊國佐、高無咎至於師，（無咎，高固子。）衛侯出於衛，公出於壞隤。（壞隤，魯邑。齊、衛皆後，非獨魯。明晉以僑如故不見公。○壞，戶怪反，徐音懷。隤，徒回反。）"
      },
      {
        "index": 70,
        "text": "疏“衛侯”至“壞隤”。○正義曰：“出於衛”者，已出衛竟也。“公出於壞隤”，始從壞隤而出，猶未出魯竟。下云“公待於壞隤”、“設守而後行”，是出國止於壞隤，更從壞隤而出。"
      },
      {
        "index": 71,
        "text": "宣伯通於穆薑，（穆薑，成公母。）欲去季、孟而取其室。（季文子、孟獻子。○去，起呂反。）將行，穆薑送公，而使逐二子。公以晉難告，（會晉伐鄭。○難，乃旦反。）曰：“請反而聽命。”薑怒，公子偃、公子鉏趨過，（二子，公庶弟。○鉏，仕居反。）\n疏注“二子，公庶弟”。○正義曰：沈氏云，以剌公子偃，不云弟故也。"
      },
      {
        "index": 72,
        "text": "指之曰：“女不可，是皆君也。”（言欲廢公，更立君。○女音汝。）公待於壞隤，申宮、儆備，（申敕宮備。○儆，京領反。）設守而後行，是以後。（後晉、楚戰期。○守，手又反。）使孟獻子守於公宮。"
      },
      {
        "index": 73,
        "text": "秋，會於沙隨，謀伐鄭也。（鄭伯未服。）宣伯使告郤犨曰：“魯侯待於壞隤，以待勝者。”（觀晉、楚之勝負。）郤焠將新軍，且為公族大夫，以主東諸侯。（主齊、魯之屬。）取曠於宣伯，而訴公於晉侯。（訴，譖也。）晉侯不見公。"
      },
      {
        "index": 74,
        "text": "曹人請於晉曰：“自我先君宣公即世，（在十三年。）國人曰：‘若之何？憂猶未弭。’（弭，息也。既葬，國人皆將從子臧，所謂憂未息。○弭，亡氏反。）而又討我寡君，（前年晉侯執曹伯。）以亡曹國社稷之鎮公子，（謂子臧逃奔宋。）是大泯曹也，（泯，滅也。）先君無乃有罪乎？（言今君無罪而見討，得無以先君故。）若有罪，則君列諸會矣。（諸侯雖有篡弑之罪，侯伯已與之會，則不複討。前年會於戚，曹伯在列，盟畢乃執之，故曹人以為無罪。○篡，初患反。弑音試。複，扶又反，下及下文“複請”同。）"
      },
      {
        "index": 75,
        "text": "疏注“請侯”至“無罪”。○正義曰：諸侯廢立，當由天子。但春秋之世，王政不行，若篡弑而立，則侯伯既列於會，便是已成為君，臣人得殺之，鄰國不得複討。往年為戚之會，主為討曹，但晉侯既列於會，盟畢乃始執之，故曹人以為無罪也。宣元年會於平州，以定公位。齊非侯伯，而得公位定者，縱非侯伯，乃是彊鄰，既得與會，即為黨援，晉若討魯，齊必救之，於是晉國竟不伐魯，是由會齊而公位遂定也。"
      },
      {
        "index": 76,
        "text": "君唯不遺德、刑，（遺，失也。）以伯諸侯，豈獨遺諸敝邑？敢私布之。”（為曹伯歸不以名告傳。○伯，如字，又音霸。）"
      },
      {
        "index": 77,
        "text": "疏注“為曹”至“告傳”。○正義曰：諸侯被執，及歸，或名或否，雖從告辭，傳不為例，但諸侯尊貴，不斥其名。《曲禮》曰：“諸侯不生，名；諸侯失地，名；滅同姓，名。”是諸侯稱名者是罪責之事，彼告者亦量其事之善否，惡之則以名告。故《釋例》曰：“蔡侯般弑父自立，楚子欲顯行刑誅，以章伯業，誘而殺之。蔡人深怨，故稱名以告。春秋從而書之。”是告者，謂其有罪，則稱名以告；謂其無罪，則告不以名。此曹人訴君無罪，晉侯從而釋之，言其無罪而歸，故晉人不以名告。下云：“晉侯謂子臧：‘反，吾歸而君。’”是晉人告其歸也。此傳說曹伯無罪，是為經不以名告之傳也。"
      },
      {
        "index": 78,
        "text": "七月，公會尹武公及諸侯伐鄭。將行，薑又命公如初，（複欲使公逐季、孟。）公又申守而行。諸侯之師次於鄭西，我師次於督揚，不敢過鄭。（督揚，鄭東地。○守，手又反，下注同。過，古臥反，又古禾反。）子叔聲伯使叔孫豹請逆於晉師，（豹，叔孫僑如弟也。僑如於是遂作亂，豹因奔齊。）"
      },
      {
        "index": 79,
        "text": "疏注“豹叔”至“奔齊”。○正義曰：此時七月也，至十月而僑如奔齊。昭四年傳稱穆子去叔孫氏，及庚宗，遇婦人，使私為食而宿焉。後生豎牛。適齊，娶於國氏，生孟丙、仲壬。乃云宣伯奔齊，穆子饋之，則似豹在齊多年，僑如始往，故服虔以為叔孫豹先在齊矣，此時從國佐在師，聲伯令人就齊師使豹，豹不忘宗國，聞白國佐，為魯請逆。杜不然者，若豹以前在齊，則非複魯臣，聲伯正可因之以請，不得云聲伯使豹，聲伯安得專使背叛之臣也？又聲伯豈無魯人可使，而崎嶇艱險，遠使他國之人乎？今傳言聲伯使豹，明在魯軍，得為聲伯使耳。下云聲伯“食使者而後食”，不言食豹，而言食使者，明豹因請逆，遂即不還，還者豹之介耳。於時魯師在鄭，從鄭向齊，塗出於魯，豹必過魯乃去，故得宿於庚宗。彼傳因言宿於庚宗，遂說娶於國氏，生二子耳。二子之生，必在僑如奔後。豹之還魯，雖無歸年，而襄二年始見於經，豎牛已能奉雉，故杜以為此年去，彼年歸，故下注云：傳因言其終。"
      },
      {
        "index": 80,
        "text": "為食於鄭郊。師逆以至。（聲伯戒叔孫以必須所逆晉師至，乃食。）聲伯四日不食以待之，食使者，（使者，豹之介。○食使，音嗣。使，所吏反，注同。介音界，下文“敢介大國”同。）而後食。（言其忠也。○而後食，一本作“聲伯而後食”。）"
      },
      {
        "index": 81,
        "text": "諸侯遷於製田。（熒陽宛陵縣東有製澤。）知武子佐下軍，（武子，荀罃。）以諸侯之師侵陳，至於鳴鹿。（陳國武平縣西南有鹿邑。）遂侵蔡。未反，（侵陳、蔡不書，公不與。○與音預。）諸侯遷於潁上。戊午，鄭子罕宵軍之，宋、齊、衛皆失軍。（將主與軍相失。宋、衛不書，後也。○將，子匠反。）"
      },
      {
        "index": 82,
        "text": "疏注“將主”至“後也”。○正義曰：服虔以失軍為失其軍糧。傳稱“諸侯遷於潁上，子罕宵軍之”，則軍諸侯之營，不軍其輜重，安得為失軍糧也？故杜以為“將主與軍相失”，謂夜裏迸散相失耳。此諸侯即伐鄭之諸侯也。經書“公會尹子、晉侯、齊國佐、邾人伐鄭”，不書宋、衛，傳言宋、衛皆失軍，則宋、衛在矣，在而不書，後至故也。"
      },
      {
        "index": 83,
        "text": "曹人複請子晉。晉侯謂子臧：“反！吾歸而君。”（以曹人重子臧故。）子臧反，曹伯歸。（子臧自宋還。）子臧盡致其邑與卿而不出。（不出仕。）"
      },
      {
        "index": 84,
        "text": "宣伯使告郤犨曰：“魯之有季、孟，猶晉之有欒、範也，政令於是乎成。今其謀曰：‘晉政多門，不可從也。（政不由君。）寧事齊、楚，有亡而已，蔑從晉矣！’（蔑，無也。）若欲得誌於魯，請止行父而殺之，（行父，季文子也。）我斃蔑也，（蔑，孟獻子。時留守公宮。○斃，婢世反。）而事晉，蔑有貳矣。魯不貳，小國必睦。不然，歸必叛矣。”"
      },
      {
        "index": 85,
        "text": "九月，晉人執季文子於苕丘。公還，待於鄆，（鄆，魯西邑。東郡廩丘縣。東有鄆城。○廩，力甚反。）使子叔聲伯請季孫於晉。郤犨曰：“苟去仲孫蔑而止季孫行父，吾與子國，親於公室。”（親魯甚於晉公室。○去，起呂反，下同。）對曰：“僑如之情，子必聞之矣。（聞其淫慝情。○慝，吐得反，下文同。）若去蔑與行父，是大棄魯國，而罪寡君也。若猶不棄，而惠徼周公之福，使寡君得事晉君，則夫二人者，魯國社稷之臣也。若朝亡之，魯必夕亡。以魯之密邇仇讎，（仇讎謂齊、楚。○夫音扶。朝如字。）"
      },
      {
        "index": 86,
        "text": "疏“若朝”至“夕亡”。○正義曰：“朝亡之”，謂朝失蔑與行父也；“魯必夕亡”，謂亡屬他國也。下云“亡而為讎”，是欲棄晉而屬齊、楚。"
      },
      {
        "index": 87,
        "text": "亡而為讎，治之何及？”（言魯屬齊、楚，則還為晉讎。）郤犨曰：“吾為子請邑。”對曰：“嬰齊，魯之常隸也，（隸，賤官。○為，於偽反。）敢介大國以求厚焉！（介，因也。）承寡君之命以請，（承，奉也。）若得所請，吾子之賜多矣，又何求？”"
      },
      {
        "index": 88,
        "text": "範文子謂欒武子曰：“季孫於魯，相二君矣。（二君，宣、成。○相，息亮反。）妾不衣帛，馬不食粟，可不謂忠乎？信讒慝而棄忠良，若諸侯何子？叔嬰齊奉君命無私，（不受郤犨請邑。○衣，於既反。食，舊如字，對上句應作嗣音。）謀國家不貳，（謂四日不食，以堅事晉。）圖其身不忘其君，（辭邑、不食，皆先君而後身。）若虛其請，是棄善人也。子其圖之！”乃許魯平，赦季孫。\n冬，十月，出叔孫僑如而盟之，僑如奔齊。（諸大夫共盟，以僑如為戒。）"
      },
      {
        "index": 89,
        "text": "十二月，季孫及郤犨盟於扈。歸，剌公子偃，（偃與鉏俱為薑所指，而獨殺偃，偃與謀。○偃與，音預。）召叔孫豹於齊而立之。（近此七月，聲伯使豹請逆於晉，聞魯人將討僑如，豹乃辟其難，先奔齊，生二子，而魯乃召之，故襄二年豹始見經，傳於此因言其終。○難，乃旦反。見，賢遍反。）"
      },
      {
        "index": 90,
        "text": "齊聲孟子通僑如，（聲孟子，齊靈公母，宋女。）使立於高、國之閒。（位比二卿。）僑如曰：“不可以再罪。”奔衛，亦閒於卿。（傳亦終言僑如之佞。○閒，徐音間廁之間，讀者或如字。）\n晉侯使郤至獻楚捷於周，與單襄公語，驟稱其伐。（伐，功也。）"
      },
      {
        "index": 91,
        "text": "疏“晉侯”至“其伐”。○正義曰：《周語》稱郤至見召桓公，與之語，召桓公與告單襄公，非郤至自與襄公語也。襄公論郤至將死，答召桓公語耳，非語諸大夫也。其文與此小異，其意與此大同。《周語》詳而此傳略，先賢或以為《國語》非丘明所作，為其或有與傳不同故也。“驟稱其伐”，謂數數自伐其功，《周語》說郤至自伐之言多矣，共辭不可具載。\n單子語諸大夫曰：“溫季其亡乎！（溫季，郤至。○語，魚據反。）"
      },
      {
        "index": 92,
        "text": "疏“溫季其亡乎”。○正義曰：《周語》單襄公答召桓公云：“人有言曰：‘兵在頸者。’其郤至之謂乎！”即具論郤至之失，乃曰：“以吾觀之，兵在其頸，不可久也。”\n位於七人之下，（佐新軍，位八人。）"
      },
      {
        "index": 93,
        "text": "疏“位於七人之下”。○正義曰：此時欒書將中軍，士燮佐之；郤錡將上軍，荀偃佐之；韓厥將下軍，荀偃佐之；郤犨將新軍，郤至佐之；是位在七人之下。\n而求掩其上。（稱已之伐，掩上功。）"
      },
      {
        "index": 94,
        "text": "疏注“稱己”至“上功”。○正義曰：《周語》曰：郤至自稱已有大功，欲求晉國之政，召桓公謂之曰：“吾子則賢矣。晉國之舉，不失其次，吾懼政之未及子也。”至謂召桓公曰：“何次之有？先大夫荀伯，下軍之佐，以為政，趙宣子未有軍行而以為政，今燮伯自下軍往。是三子也，吾又過之無不及也。若佐新軍而以之為政，不亦可乎？將必求之。”是掩上功。"
      },
      {
        "index": 95,
        "text": "怨之所聚，亂之本也。多怨而階亂，何以在位？（怨為亂階。）《夏書》曰：‘怨豈在明？不見是圖。’（逸《書》也。不見細微也。○見，賢遍反，又如字，注同。）"
      },
      {
        "index": 96,
        "text": "疏“夏書”至“可乎”。○正義曰：《夏書·五子之歌》第一章也。其為人所怨者，豈必在明白之處乎？其於人所不見，當於是圖謀之。此書之言，將謂慎其細小之事者也。今乃明明言之，道己欲掩其上，此事甚明。“其可乎”，言必不可也。杜不見古文，故云逸《書》。\n將慎其細也。今而明之，其可乎？”（言郤至顯稱已功，所以明怨咎。）\n成公十有七年\n【經】十有七年，春，衛北宮括帥師侵鄭。（括，成公曾孫。○括，古活反。）"
      },
      {
        "index": 97,
        "text": "夏，公會尹子、單子、晉侯、齊侯、宋公、衛侯、曹伯、邾人伐鄭。（晉未能服鄭，故假天子威，周使二卿會之。晉為兵主，而猶先尹、單，尊王命也。單伯稱子，蓋降爵。）\n六月，乙酉，同盟於柯陵。（柯陵，鄭西地。○柯，古河反。）秋，公至自會。（無傳。）齊高無咎出奔莒。\n九月，辛丑，用郊。（無傳。九月郊祭，非禮明矣。書用郊，從史文。）"
      },
      {
        "index": 98,
        "text": "疏注“九月”至“史文”。○正義曰：傳例啟蟄而郊，今九月郊祀，是非禮明矣。《公羊傳》曰：“用者何？用者不宜用也。九月，非所用郊也。”《穀梁傳》曰：“夏之始可以承春，以秋之末，承春之始，蓋不可矣。九月用郊，用者，不宜用也。”賈逵以二傳為說，諸書用者，不宜用也。《釋例》曰：“辛丑用郊，文異而丘明不發傳，因時史之辭，非聖賢意也。劉、賈以為諸言用，皆不宜用，反於禮者也。施之用郊，似若有義，至於用幣、用鄫子，諸若此此，皆當須書用，以別所用者也。若不言用，則事敘不明。所謂辭窮，非聖人故造此用以示義也。且諸過祀三望之類，奚獨皆不書用邪？案《左氏傳》，用幣於社，傳曰：‘得禮。’冉有用矛於齊師，孔子以為義，無不宜用之例也。丘明云：‘我師豈欺我哉！’”\n晉侯使荀罃來乞師。（無傳。將伐鄭。）"
      },
      {
        "index": 99,
        "text": "冬，公會單子、晉侯、宋公、衛侯、曹伯、齊人、邾人伐鄭。（鄭猶未服故也。）十有一月，公至自伐鄭。（無傳。）\n壬申，公孫嬰卒於貍脤。（十一月無壬申，日誤也。貍脤，闕。○貍，力之反。脤，市軫反。）"
      },
      {
        "index": 100,
        "text": "疏注“十一”至“脤闕”。○正義曰：杜《長曆》推十一月丁亥朔，六日壬辰，十六日壬寅，二十六日壬子，十日丙申，二十二日戊申，不知壬申二字何者為誤。《長曆》云：《公羊》、《穀梁傳》及諸儒皆以為十月十五日也。十月庚午圍鄭，十三日也，推至壬申，誠在十五日。然據傳曰十一月諸侯還自鄭，壬申，至於貍脤而卒，此非十月，分明誤在日也。又杜於《土地》之篇，凡有地名二十六所，不知所在之國，貍脤即是其一，不知是何國之地，故直云闕也。杜又稱舊說曰，壬申，十月十五日，貍脤，魯地也。傳曰“十月庚午圍鄭”，則二日未得及魯竟也。《釋例》又曰：“魯大夫卒其竟內，則不書地。傳稱季平子行東野，卒於房是也。”以此益明貍脤非魯地矣。以下有十二月丁巳朔，逆而推之，故諸舊說皆以壬申為十月十五日也。《公羊》、《穀梁傳》以為待公至，然後卒大夫故十月之日書在十一月之下，於《左傳》則不通，故杜以為日誤。\n十有二月，丁巳，朔，日有食之。（無傳。）\n邾子玃且卒。（無傳。五同盟。○玃，俱縛反，徐居碧反。且，子餘反。）"
      },
      {
        "index": 101,
        "text": "疏注“五同盟”。○正義曰：玃且以文十四年即位，宣十七年盟於斷道，成二年於蜀，五年於蟲牢，七年於馬陵，九年於蒲，十五年於戚，此年於柯陵，凡七同盟。而云五者，沈以杜數同盟之例，但有君盟者，不數大夫之盟，此二年盟蜀，十七年盟柯陵，皆邾之大夫，故不數之。劉炫並數二盟，而規其過，非也。\n晉殺其大夫郤錡、郤犨、郤至。楚人滅舒庸。"
      },
      {
        "index": 102,
        "text": "【傳】十七年，春，王正月，鄭子駟侵晉虛、滑。（虛、滑，晉二邑。滑，故滑國，為秦所滅，時屬晉，後屬周。○虛，起居反。）"
      },
      {
        "index": 103,
        "text": "疏注“虛滑”至“屬周”。○正義曰：僖三十三年，秦人滅滑。經書“入”，則是滅而不有，不知滅後屬何國也。此言侵晉，知此時屬晉耳。襄十八年傳楚：公子格侵費滑、胥靡。注云：胥靡，鄭邑。不言費滑杜意當以費滑為周邑也。然則若是周邑，常言侵周以別之。定六年傳稱鄭伐周馮、滑、胥靡，爾時胥靡亦為周邑。蓋費滑、胥靡，周、鄭之間，襄時屬鄭，定時屬周。\n衛北宮括救晉，侵鄭，至於高氏。（不書救，以侵告。高氏，在陽翟縣西南。）"
      },
      {
        "index": 104,
        "text": "夏，五月，鄭大子髡頑、侯獳為質於楚，（侯獳，鄭大夫。○髡，苦門反。獳，乃侯反。質音致。）楚公子成、公子寅戍鄭。"
      },
      {
        "index": 105,
        "text": "公會尹武公、單襄公及諸侯伐鄭，自戲童至於曲洧。（今新汲縣治曲洧城，臨洧水。○戲，許宜反。洧，於軌反。治，直吏反。）\n疏注“洧水”。○正義曰：《釋例》云：“洧水出熒陽密縣西北陽城山，東南至潁川長平縣入潁。”"
      },
      {
        "index": 106,
        "text": "晉範文子反自鄢陵，（前年鄢陵戰還。）使其祝宗祈死，（祝宗，主祭祀祈禱者。）曰：“君驕侈而克敵，是天益其疾也。難將作矣！愛我者惟祝我，使我速死，無及於難，範氏之福也。”六月戊辰，士燮卒。（傳言厲公無道，故賢臣憂懼，因禱自裁。○侈，尺氏反，又屍氏反。難，乃旦反，下同。祝，之又反。）"
      },
      {
        "index": 107,
        "text": "疏注“傳言”至“自裁”。○正義曰：劉炫以為士燮及昭子之卒，適與死會，非自殺。今知非者，以傳云使祝宗祈死，又云“祝我使我速死，無及於難”，是其欲死之意；叔孫昭子心懷憂懼，亦與此同，身皆並卒，故知自裁。若其二人之死，適與死會，《春秋》之內，唯有兩人願死，何得身死皆與相當？故杜斟酌傳文，以為自殺。劉以為偶然而死，以規杜失，非也。何休《膏肓》以為人生有三命：有壽命以保度，有隨命以督行，有遭命以摘暴。未聞死可祈也。故杜以為因禱自裁也。傳記此事者，欲見厲公無道，賢臣憂懼。\n乙酉，同盟於柯陵，尋戚之盟也。（戚盟在十五年。）楚子重救鄭，師於首止。諸侯還。（畏楚強。）"
      },
      {
        "index": 108,
        "text": "齊慶克通於聲孟子，與婦人蒙衣乘輦而入於閎。（慶克慶封父。蒙衣，亦為婦人服，與婦人相冒。閎，巷門。○與，如字，徐音預。閎音宏。冒，亡報反。）"
      },
      {
        "index": 109,
        "text": "疏“於閎”。○正義曰：《釋宮》云：“宮中╉，謂之壼”，“╉門謂之閎。”孫炎曰：“╉，舍間道也。”李巡曰：“閎，╉頭門也。”"
      },
      {
        "index": 110,
        "text": "鮑牽見之，以告國武子，（鮑牽，鮑叔牙曾孫。）武子召慶克而謂之。慶克久不出，（慚臥於家，夫人所以怪之。）而告夫人曰：“國子謫我。”（謫，譴責也。○謫，直革反。譴，遣戰反。）夫人怒。"
      },
      {
        "index": 111,
        "text": "國子相靈公以會，（會伐鄭。○相，息亮反，下“相施氏”同。）高、鮑處守。（高無咎、鮑牽。○守，手又反。）及還，將至，閉門而索客。（蒐索，備奸人。○索，所白反，注同。）孟子訴之曰：“高、鮑將不納君，而立公子角。國子知之。”（角，頃公子。○頃音傾。）秋，七月，壬寅，刖鮑牽而逐高無咎。無咎奔莒，高弱以盧叛。（弱，無咎子。盧，高氏邑。刖音月，又五刮反。）齊人來召鮑國而立之。（國，牽之弟文子。）初，鮑國去鮑氏而來為施孝叔臣。施氏卜宰，匡句須吉。（卜立家宰。○句，其俱反。）施氏之宰，有百室之邑。與匡句須邑，使為宰。以讓鮑國，而致邑焉。施孝叔曰：“子實吉。”對曰：“能與忠良，吉孰大焉。”鮑國相施氏忠，故齊人取以為鮑氏後。仲尼曰：“鮑莊子之知不如葵，葵猶能衛其足。”（葵傾葉向日，以蔽其根，言鮑牽居亂，不能危行言孫。○知音智。向，許亮反，本又作響。行，下孟反。）"
      },
      {
        "index": 112,
        "text": "冬，諸侯伐鄭。（前夏未得誌故。）十月，庚午，圍鄭。楚公子申救鄭，師於汝上。十一月，諸侯還。（不書圍，畏楚救，不成圍而還。）"
      },
      {
        "index": 113,
        "text": "疏“汝上”。○正義曰：《釋例》云：“汝水出南陽魯縣大蓋山，東北至河南梁縣，東南經襄城、潁川、汝南，至汝陰褒信縣入淮。”"
      },
      {
        "index": 114,
        "text": "初，聲伯夢涉洹，（洹水出汲郡林慮縣，東北至魏郡長樂縣入清水。○洹音桓，一音恒；今上俗音袁。慮，力於反。樂音洛，下“樂平”同。）或與已瓊瑰，食之，（瓊，玉。瑰，珠也。食珠玉，含象。○瓊，求營反。瑰，古回反。含，戶暗反，本亦作唅。）"
      },
      {
        "index": 115,
        "text": "疏注“瓊玉”至“含象”。○正義曰：瓊是玉之美者。《廣雅》云：“玟瑰，珠也。”呂靖《韻集》云：“玟瑰，火齊珠也。”含者或用玉，或用珠，故夢食珠玉為含象也。《詩毛傳》云：“瓊瑰石而次玉。”《禮緯》：“天子含用珠，諸侯用玉，大夫用碧。”此聲伯得有瓊瑰者，案《周禮》天子含用玉，則《禮緯》之文未可全依，或可珠玉兼有，故《釋例》云：“珠玉曰含。”"
      },
      {
        "index": 116,
        "text": "泣而為瓊瑰，盈其懷。（淚下化為珠玉，滿其懷。）從而歌之曰：“濟洹之水，贈我以瓊瑰。歸乎！歸乎！瓊瑰盈吾懷乎！”（從，就也。夢中為此歌。）懼不敢占也。還自鄭，壬申，至於貍脤而占之，曰：“餘恐死，故不敢占也。今眾繁而從餘三年矣，無傷也。”言之，之莫而卒。（繁，猶多也。傳戒數占夢。○莫音暮。數，所角反。）"
      },
      {
        "index": 117,
        "text": "疏“今眾”至“傷也”。○正義曰：聲伯之意，以初得此夢，謂凶在已，懼不敢占。今眾既繁多，而從餘三年，餘之此夢，凶災散在眾人，不在己也，故云無傷。"
      },
      {
        "index": 118,
        "text": "齊侯使崔杼為大夫，使慶克佐之，帥師圍盧。（討高弱。○杼，直呂反。）國佐從諸侯圍鄭，以難請而歸。（請於諸侯。○難，乃旦反，下及注同。）遂如盧師，殺慶克，以穀叛。（疾克淫亂，故殺之。）齊侯與之盟於徐關而複之。十二月，盧降。使國勝告難於晉，待命於清。（勝，國佐子。使以高氏難告晉。齊欲討國佐，故留其子於外。清，陽平樂縣是。為明年殺國佐傳。○降，下江反。）\n疏“待命於清”。○正義曰：欲遣國勝告難，故令待進止之命在於清地，非是使還待命。"
      },
      {
        "index": 119,
        "text": "晉厲公侈，多外嬖。（外嬖，愛幸大夫。○嬖，必計反。）反自鄢陵，欲盡去群大夫而立其左右。（終如士燮言。○反自鄢陵，本作自鄢陵。去，起呂反。）胥童以胥克之廢也，怨郤氏，（童，胥克之子。宣八年郤缺廢胥克。）而嬖於厲公。郤錡奪夷陽五田，五亦嬖於厲公。郤犨與長魚矯爭田，執而梏之，（梏，械也。○矯，居表反。梏，古毒反。械，戶戒反。）與其父母妻子同一轅。（係之車轅。）既，矯亦嬖於厲公。欒書怨郤至，以其不從已而敗楚師也，欲廢之。（鄢陵戰，欒書郤固壘。郤至言楚有六間以取勝也。）使楚公子茷告公曰：“此戰也，郤至實召寡君，（鄢陵戰，晉囚公子茷以歸。）以東師之未至也，（齊、魯、衛之師）與軍帥之不具也。曰：‘此必敗！（荀罃佐下軍居守，郤犨將新軍乞師，故言不具。○帥，所類反。守，手又反。）吾因奉孫周以事君。’”（孫周，晉襄公曾孫悼公。君，楚王也。）"
      },
      {
        "index": 120,
        "text": "疏注“孫周”至“悼公”。○正義曰：《晉世家》云：“悼公周者，其先祖父捷，晉襄公少子也，不得立，號為桓叔，桓叔生惠伯談，談生悼公周。”是周為襄公曾孫也。"
      },
      {
        "index": 121,
        "text": "公告欒書，書曰：“其有焉！不然，豈其死之不恤而受敵使乎？（謂鄢陵戰時，楚子問郤至以弓。○使，所吏反。）君盍嚐使諸周而察之？”（嚐，試也。○盍，戶臘反，使，所吏反，又如字。）郤至聘於周，欒書使孫周見之。公使覘之，信。（覘，伺也。○覘，敕廉反。伺音司，又絲嗣反。）遂怨郤至。"
      },
      {
        "index": 122,
        "text": "厲公田，與婦人先殺而飲酒，後使大夫殺。（傳言厲公無道，先婦人而後卿佐。）郤至奉豕，（進之於公。）寺人孟張奪之，（寺人，奄士。）郤至射而殺之。公曰：“季子欺餘！”（季子，郤至。公反以為郤至奪孟張豕。○射，食亦反。）厲公將作難，胥童曰：“必先三郤，族大，多怨。去大族，不逼；（不逼公室。○逼，彼力反，下同。）敵多怨，有庸。”（討多怨者，易有功。○易，以豉反。）公曰：“然！”郤氏聞之，郤錡欲攻公，曰：“雖死，君必危。”郤至曰：“人所以立，信、知、勇也。信，不叛君；知，不害民；勇，不作亂。失茲三者，其誰與我？死而多怨，將安用之？（言俱死，無用多其怨咎。○知音智，下同。）君實有臣而殺之，其謂君何？我之有罪，吾死後矣。若殺不辜，將失其民，欲安，得乎？（言不得安君位。）待命而已。受君之祿，是以聚黨。有黨而爭命，（爭死命也。）罪孰大焉？”（傳言郤至無反心。）"
      },
      {
        "index": 123,
        "text": "壬午，胥童、夷羊五帥甲八百，將攻郤氏。（八百人也。）長魚矯請無用眾，公使清沸魋助之，（沸魋，亦嬖人。○沸，甫味反。魋，徒回反。）抽戈結衽，（衽，裳際。○衽，而甚反，徐音而鴆反。）而偽訟者。（偽與清沸魋訟。）三郤將謀於榭。（榭，講武堂。）"
      },
      {
        "index": 124,
        "text": "疏注“榭，講武堂”。○正義曰：《楚語》云“榭不過講軍實焉”，是榭為講武堂。傳言“將謀於榭”，似仍未至榭，猶在塗也。下云“殺駒伯、苦成叔於其位”，位，所坐之處，則己至榭矣。三郤慮公殺已，謀欲自安，未及謀而已死，故云“將”耳，非謂未至榭也。或可“將謀於榭”是未至榭，故杜云：“位，所坐處也。”謂當時隨便所坐之處，故長魚矯得偽訟而殺之，若已至榭，不應就榭偽訟。"
      },
      {
        "index": 125,
        "text": "矯以戈殺駒伯、苦成叔於其位。（位，所坐處也。駒伯，郤錡。苦成叔，郤犨。○處，昌慮反。）溫季曰：“逃威也。”遂趨。（郤至本意欲稟君命而死，今矯等不以君命而來，故欲逃凶賊為害，故曰威，言可畏也。或曰畏當為藏。）矯及諸其車，以戈殺之。皆屍諸朝。（陳其屍於朝。）胥童以甲劫欒書、中行偃於朝。矯曰：“不殺二子，憂必及君！”公曰：“一朝而屍三卿，餘不忍益也！”對曰：“人將忍君。（人謂書與偃。○一朝如字。）\n疏“一朝而屍三卿”。○正義曰：一朝謂一旦也。《晉語》說此事：“一旦而屍三卿，不可益也。”"
      },
      {
        "index": 126,
        "text": "臣聞亂在外為奸，在內為軌。禦奸以德，（德，綏遠。○軌，本又作宄，音同。禦，魚呂反，下同。）禦軌以刑。（刑治近也。）不施而殺，不可謂德；臣逼而不討，不可謂刑。德、刑不立，奸、軌並至。臣請行！”遂出，奔狄。（行，去也。○施，如字，或式豉反。）公使辭於二子，（辭謝書與偃也。）曰：“寡人有討於郤氏，郤氏既伏其辜矣，大夫無辱，其複職位！”（胥童劫而執之，故云辱也。）皆再拜稽首曰：“君討有罪，而免臣於死，君之惠也。二臣雖死，敢忘君德？”乃皆歸。公使胥童為卿。"
      },
      {
        "index": 127,
        "text": "公遊於匠麗氏，（匠麗，嬖大夫家。）欒書、中行偃遂執公焉。召士匄，士匄辭。（辭不往也。）召韓厥，韓厥辭，曰：“昔吾畜於趙氏，孟姬之讒，吾能違兵。（畜，養也。違，去也。韓厥少為趙盾所待養，及孟姬之亂，晉將討趙氏，而厥去其兵，示不與黨，言此者，明己無所偏助。孟姬亂在八年。○去，起呂反，下同。少，詩照反。）古人有言曰：‘殺老牛，莫之敢屍。’而況君乎？二三子不能事君，焉用厥也？”（屍，主也。○焉，於虔反。）"
      },
      {
        "index": 128,
        "text": "舒庸人以楚師之敗也，（敗於鄢陵。舒庸，東夷國人。）道吳人圍巢，伐駕，圍釐、虺，（巢、駕、釐、虺，楚四邑。○道音導，下及注同。駕，如字；一音加。釐，力之反。虺，許鬼反。）遂恃吳而不設備。楚公子橐師襲舒庸，滅之。"
      },
      {
        "index": 129,
        "text": "閏月，乙卯，晦，欒書、中行偃殺胥童。（以其劫己故。○橐，他洛反。）民不與郤氏，胥童道君為亂，故皆書曰“晉殺其大夫”。（厲公以私欲殺三郤，而三郤死不以無罪書。偃以家怨害胥童，而胥童受國討文。明郤氏失民，胥童道亂，宜其為國戮。）"
      },
      {
        "index": 130,
        "text": "疏注“厲公”至“國戮”。○正義曰：厲公以私欲殺三郤，則三郤無罪，經應直云晉殺其大夫，不應稱名也。又胥童為欒書、中行偃所殺，乃直是兩下相殺，今經書二者並為國討之文，故傳解之。言民不與郤氏郤氏有罪也；胥童道君為亂，胥童有罪也，故皆書曰“晉殺其大夫”。以二者，據其死狀，皆非國討，故傳正其二者之罪，解其並為國討之意。劉炫云：“杜言三郤不以無罪書，正謂不書盜，書盜即無罪也。胥童之死，本非國家所殺，故特言‘胥童受國討文’。其實傳意並論郤氏受國討，故云‘皆書曰晉殺其大夫’也。杜又云：‘郤氏失民，胥童道亂’，乃總釋傳，並言二者皆為國討之意也。”\n成公十有八年"
      },
      {
        "index": 131,
        "text": "【經】十有八年，春，王正月，晉殺其大夫胥童。（傳在前年，經在今春，從告。）庚申，晉弑其君州蒲。（不稱臣，君無道。）齊殺其大夫國佐。（國武子也。）\n公如晉。"
      },
      {
        "index": 132,
        "text": "夏，楚子、鄭伯伐宋。宋魚石複入於彭城。（傳例曰：以惡入也。彭城，宋邑，今彭城縣。○複，扶又反。）公至自晉。晉侯使士匄來聘。\n秋，杞伯來朝。八月，邾子來朝。築鹿囿。（築牆為鹿苑。○囿音又。）已丑，公薨於路寢。"
      },
      {
        "index": 133,
        "text": "冬，楚人、鄭人侵宋。（子重先遣輕軍侵宋，故稱人而不言伐。○輕，遣政反。）晉侯使士魴來乞師。（○魴音房。）"
      },
      {
        "index": 134,
        "text": "十有二月，仲孫蔑會晉侯、宋公、衛侯、邾子齊崔杼同盟於虛朾。（虛朾，地闕。○虛，起居反。朾，他丁反。）丁未，葬我君成公。"
      },
      {
        "index": 135,
        "text": "【傳】十八年，春，王正月，庚申，晉欒書、中行偃使程滑弑厲公，（程滑，晉大夫，）葬之於翼東門之外，以車一乘。（言不以君禮葬。諸侯葬車七乘。○乘，繩證反，注同也。）"
      },
      {
        "index": 136,
        "text": "疏注“言不”至“七乘”。○正義曰：《周禮·大行人》：“上公貳車九乘，侯伯七乘，子男五乘。”謂生時副貳之車也，其送葬亦當如之。今唯一乘，是不以君禮葬也。以晉是侯爵，故指言侯禮七乘耳。諸侯各依命數，不是皆七乘也。襄二十五年傳齊人葬莊公，下車七乘，杜以特言七乘，明七非舊製，故彼注云：“齊舊依上公禮，九乘。”以齊嚐為侯伯，因而用九，九非侯之正法，故此以正言之。"
      },
      {
        "index": 137,
        "text": "使荀罃、士魴逆周子於京師而立之，（悼公周也。）生十四年矣。大夫逆於清原。周子曰：“孤始原不及此，雖及此，豈非天乎？（言有命也。）抑人之求君，使出命也，立而不從，將安用君？二三子用我今日，否亦今日。共而從君，神之所福也。”（傳言其少有才，所以能自固。○少，詩照反。）對曰：“群臣之願也，敢不唯命是聽。”庚午，盟而入，（與諸大夫盟。）館於伯子同氏。（晉大夫家。館，舍也。）辛巳，朝於武宮，（武宮，曲沃始命君。）"
      },
      {
        "index": 138,
        "text": "疏“辛巳朝於武宮”。○正義曰：服虔本作辛未，《晉語》亦作辛巳。孔晁云：“以辛未盟入國，辛巳朝祖廟，取其新也。”案《晉語》稱“庚午，大夫逆於清原”，傳云：“庚午，盟而入”，逆日即盟，非辛未也。傳與《晉語》皆言辛巳朝於武宮。服本自誤耳，孔晁強欲合之，非也。"
      },
      {
        "index": 139,
        "text": "逐不臣者七人。（夷羊五之屬也。）周子有兄而無慧，不能辨菽麥，故不可立。（菽，大豆也。豆、麥殊形易別，故以為癡者之候。不慧，蓋世所謂白癡。○菽音叔。易，以豉反。別，彼列反。癡，敕疑反。）"
      },
      {
        "index": 140,
        "text": "齊為慶氏之難故，（前年國佐殺慶克。○為，於偽反。難，乃旦反。）甲申，晦，齊侯使士華免以戈殺國佐於內宮之朝。（華免，齊大夫。內宮，夫人宮。）"
      },
      {
        "index": 141,
        "text": "疏注“華免齊大夫”至“人宮”。○正義曰：杜《世族譜》於齊國雜人之中有華免，而無士字。此注以華免為大夫，則士者為士官也。士官掌刑，故故使殺國佐也。於夫人之宮，有朝群妾之處，故云“內宮之朝”。蓋齊侯召入與語而殺之。"
      },
      {
        "index": 142,
        "text": "師逃於夫人之宮。（伏兵內宮，恐不勝。）書曰“齊殺其大夫國佐”，棄命、專殺以穀叛故也。（國佐本疾淫亂，殺慶克，齊以是討之。嫌其罪不及死，故傳明言其三罪之。）使清人殺國勝。（勝，國佐子，前年待命於清者。）國弱來奔。（弱，勝之弟。）王湫奔萊。（湫，國佐黨。○湫，子小反；徐子鳥反。萊音來。）慶封為大夫，慶佐為司寇。（封、佐皆慶克子。）既，齊侯反國弱，使嗣國氏，禮也。（佐之罪不及不祀。）\n二月，乙酉朔，晉侯悼公即位於朝，（朝廟五日而即位也。厲公殺絕，故悼公不以嗣子居喪。○殺音試。）"
      },
      {
        "index": 143,
        "text": "疏注“朝廟”至“居喪”。○正義曰：辛巳距乙酉五日，先定所脩之政，待朔旦而後施之，故五日也。《晉語》云：“正月乙酉，公即位。”孔晁云：“二月即位，言正月者，記者誤也。”厲公被殺而嗣絕，故悼公自外而入，即位之日，即命百官施布政教，與居喪即位其禮不同。《釋例》曰：“厲公見殺，悼公自外紹立，本非君臣，無喪製也。”若然，《禮·喪服小記》云：“與諸侯為兄弟者服斬。”鄭玄云：“謂卿大夫以下也，與尊者為親，不敢以輕服服之。言諸侯者，明雖在異國，猶來為三年也。”計厲是文公之曾孫，悼文公之玄孫，有緦麻之親，法當服斬。而云“無喪製”者，悼之父祖去晉適周，與本親隔絕，無往來恩義，厲既見殺，悼即被迎，迎之以為晉君，即與厲公體敵。旦葬厲公以車一乘，國內尚不以為君，不可責悼公服斬也。縱使當為之斬，絕而別立，亦非嗣矣。"
      },
      {
        "index": 144,
        "text": "始命百官，（始為政，）施舍、巳責，（施恩惠，舍勞役，止逋責。○施舍，如字，一音始豉反。逋，布吳反。）逮鰥寡，（惠及微。○鰥，石頑反。）振廢滯，（起舊德。）匡乏困，救災患，（匡亦救也。）禁淫慝，薄賦斂，宥罪戾，（宥，寬也。○慝，他得反。斂，力驗反。宥音又。戾，力計反。）節器用，（節，省也。○省，所景反，下同。）時用民，（使民以時。）欲無犯時。（不縱私欲。○縱，本亦作從，子用反。）使魏相、士魴、魏頡、趙武為卿；（相，魏錡子。魴，士會子。頡，魏顆子。武，趙朔子。此四人其父祖皆有勞於晉國。○相，息亮反。頡，咖結反。顆，苦果反。）"
      },
      {
        "index": 145,
        "text": "疏注“相魏”至“晉國”。○正義曰：《晉語》云：“使呂宣子佐下軍，曰：‘邲之役，呂錡佐知莊子於下軍，獲楚公子穀臣與連尹襄老，以免子弱；鄢陵之役，親射楚王而敗楚師，以定晉國，而無後，其子不可不崇也。’使彘共子將新軍，曰：‘武子季，文子之母弟也。武子宣法以定晉國，文子勤身以定諸侯。二子之德，其可忘乎？’故以彘季屏其宗。使令孤文子佐之，曰：‘昔克潞之役，秦來圖敗晉功，魏顆以身退秦於輔氏，親止杜回，其勳銘於景鍾。至於今不育，其子不可不興也。’”彼言呂宣子，魏相也。彘共子，士魴也。令狐文子，魏頡也。又曰：“呂宣子卒，公以趙文子能恤大事，使佐新軍。”趙武父祖功名顯著，故不複序之。是四人父祖皆有勞於晉國。"
      },
      {
        "index": 146,
        "text": "荀家、荀會、欒黶、韓無忌為公族大夫，使訓卿之子弟共儉孝弟。（無忌，韓厥子。○孝弟，音悌，本亦作悌。）"
      },
      {
        "index": 147,
        "text": "疏“荀家”至“孝弟”。○正義曰：《晉語》云：“欒伯請公族大夫，公曰：‘荀家惇惠，荀會文敏，黶也果敢，無忌鎮靖。膏粱之性難正也，故使惇惠者教之，文敏者道之，果敢者諗之，慎靖者修之。使茲四人者為公族大夫也。’”公族大夫職掌教誨，故使訓卿之子弟，令之共儉孝悌也。《晉語》云：“韓獻子老，使公族穆子受事於朝。辭曰：‘厲公之亂，無忌備公族，弗能死。’孔晁云：“備公族大夫，則韓無忌先為公族大夫，今言使為之者，悼公始命百官，更改新授之。”\n使士渥濁為大傅，使脩範武子之法；（渥濁，士貞子。武子為景公大傅。○渥，於角反。）"
      },
      {
        "index": 148,
        "text": "疏“使士渥”至“時使”。○正義曰：《晉語》云：“君知士貞子之帥誌博聞而宣惠於教也，使為大傅。知右行辛之能以數宣物定功也，使為司空。知欒糾之能禦以和於政也，使為戎禦。知荀賓之有功力而不暴也，使為戎右。”是四人者，皆公知其能而使之耳。範武子為大傅，孤也；士蒍為司空，卿也，皆前世能者，其法可遵，故使二大夫居其官而脩其法也。二人皆是大夫，非孤、卿也。"
      },
      {
        "index": 149,
        "text": "右行辛為司空，使脩士蒍之法；（辛將右行，因以為氏。士蒍，獻公司空也。○行，戶郎反。蒍，於委反。將，子匠反，下“軍將”同。）"
      },
      {
        "index": 150,
        "text": "疏注“辛將”至“為氏”。○正義曰：僖二十八年晉作三行，三十一年即罷之以為五軍，其置三行，無多年歲。彼云“屠擊將右行”，未知此人即屠擊之子孫也，為是其祖，代屠擊也。正以荀林父將中行，遂以中行為氏，故謂此人之先將右行，因以為氏耳。"
      },
      {
        "index": 151,
        "text": "弁糾禦戎，校正屬焉，（弁糾，欒糾也。校正，主馬官。○弁，皮彥反；本又作卞，同。糾，居黝反。校，戶孝反，注同。）"
      },
      {
        "index": 152,
        "text": "疏注“弁糾”至“馬官”。○正義曰：以《晉語》知是欒糾也。《周禮》大禦禦官之長，別有戎仆掌禦戎車。春秋征伐之世，以禦戎為重，此禦戎當是禦之尊者。校正當《周禮》校人，校人掌王馬之政。襄九年傳曰“命校正出馬”，知是主馬之官也。《周禮》校人不屬大禦，此蓋諸侯兼官，或是悼公新法，此傳所言諸官，皆不得與《周禮》同也。\n使訓諸禦知義。（戎士尚節義也。）"
      },
      {
        "index": 153,
        "text": "疏注“戎士尚節義”。○正義曰：此“訓諸禦”，謂“諸”，是禦車之人。設令國有千乘，乘有一禦，皆令此官教之。戎士尚節義，故訓之使知義。如羊斟之徒，是不知義也。《周禮》校人主養馬耳，不知禦車。此言“校正屬焉”，乃云訓禦，蓋令校正助禦戎訓禦。\n荀賓為右，司士屬焉，（司士，車右之官。）"
      },
      {
        "index": 154,
        "text": "疏注“司士車右之官”。○正義曰：《周禮》“司士掌群臣之版，以詔王治”，其職非車右之類，不得屬車右也。《周禮》有司右，上士也，掌群右之政，凡國之勇力之士能用五兵者屬焉。其下更有戎右，中大夫；齊右，下大夫；道右，上士。此三右或官尊於司右，而司右掌其政令。春秋之世，車右為尊，此司士蓋《周禮》司右之類，為車右屬官。服虔以為司士主右之官，謂司右也。\n使訓勇力之士時使。（勇力，皆車右也。勇力多不順命，故訓之以共時之使。○共音恭，本亦作供，下文同。）"
      },
      {
        "index": 155,
        "text": "疏注“勇力”至“之使”。○正義曰：所訓勇力之士，皆謂為車右者也。設令國有千乘，乘有一右，總使此官訓之。勇力之士，失於彊暴，如魏犨之徒，不順上命，故訓之使共時之使，不犯法也。\n卿無共禦，立軍尉以攝之。（省卿戎禦，令軍尉攝禦而已。○省，所景反。令，力呈反。）"
      },
      {
        "index": 156,
        "text": "疏“卿無”至“攝之”。○正義曰：卿，謂軍之諸將也，若“梁餘子養禦罕夷”，“解張禦郤克”之類，往前恒有定員，掌共卿禦，今始省其常員，唯立軍尉之官，臨有軍事，使兼攝之，令軍尉兼卿禦也。"
      },
      {
        "index": 157,
        "text": "祁奚為中軍尉，羊舌職佐之；魏絳為司馬，（魏犨子也。）張老為候奄。鐸遏寇為上軍尉，籍偃為之司馬，（偃，籍談父，為上軍司馬。○鐸，待洛反。遏，於葛反；徐音謁。）使訓卒乘，親以聽命。（相親以聽上命。○卒，子忽反。乘繩證反，下及注皆同。）程鄭為乘馬禦，六騶屬焉，使訓群騶知禮。（程鄭，荀氏別族。乘馬禦，乘車之仆也。六騶，六閑之騶。《周禮》：諸侯有六閑馬。乘車尚禮容，故訓群騶使知禮。○騶，側留反。）"
      },
      {
        "index": 158,
        "text": "疏“祁奚”至“知禮”。○正義曰：《晉語》云：“公知祁奚之果而不淫也，使為元尉。知羊舌職之聰敏肅給也，使佐之。知魏絳之勇而不亂也，使為元司馬。知張老之知而不詐也，使為元候。知鐸遏寇之共敬而信彊也，使為輿尉。知籍偃之惇帥舊職而共儉也，使為輿司馬。知程鄭為端而不淫，且好諫而不隱也，使為讚仆。”《晉語》皆稱其才而用之，善公之知人也。言“元尉”、“元司馬”、“元候”者，此皆中軍之官，元，大也，中軍尊，故稱大也。“輿尉”、“輿司馬”者，皆上軍官也，輿，眾也，官與諸軍同，故稱眾也。從車者為卒，在車者為乘，使此中軍與上軍軍尉、司馬，各教其軍之士卒，使相親以聽在上之命。○注“程鄭”至“知禮”。○正義曰：“荀氏別族”，《世本》有文。《周禮》：齊仆，下大夫，掌馭金路。以賓朝覲宗遇饗食，皆乘金路。杜言“乘馬禦，乘車之仆”，則當彼齊仆也。《晉語》謂之“讚仆”，當時之官名耳。《周禮》掌馬之官，無名騶者。襄二十三年傳稱豐點為孟氏之禦騶，則騶亦禦之類。《月令》：“季秋，天子乃教田獵，命仆夫七騶鹹駕，載旌。”則騶是主駕之官也。鄭玄云：“七騶謂趣馬，主為諸官駕說者也。”《周禮》：趣馬，下士，掌駕說之頒。是騶為主駕之官，駕車以共禦者。程鄭為乘馬禦，禦之貴者，故令掌駕之官亦屬之。《校人職》云：良馬三乘為皂，皂一趣馬，趣馬，下士。三皂為係，係一馭夫，馭夫，中士。六係為廄，廄一仆夫，仆夫，上士。天子十有二閑，邦國六閑。鄭玄云：“每廄為一閑，閑有二百一十六匹。”如彼計之，每廄有趣馬十八人，六閑之騶有一百八人，皆屬程鄭，而使總領之也。戎車貴彊力，乘車尚禮容，故訓群騶使知禮，令教馬進退，使合禮法也。《校人》：“乘馬一師四圉，三乘為皂，皂一趣馬。三皂為係，係一馭夫。六係為廄，廄一仆夫。六廄成校，校有左右。天子十二閑，馬六種；邦國六閑，馬四種；家四閑，馬二種。”鄭玄云：“每廄為一閑，二百二十六匹。《易》：“乾為馬”，此應乾之策也。校有左右，則天子良馬五種，各有四百三十二匹，合一千二百六十匹；駑馬三之四百三十二匹，則千二百九十六匹，合三千四百五十六匹。《詩》云“騋牝三千”，舉大數也。玉路駕種馬，戎路駕戎馬，金路駕齊馬，象路駕道馬，田路駕田馬，駑馬給宮中之役。邦國六閑四種，去種、戎，其齊、道、田各用一閑，駑馬三之，則千二百九十六匹。大夫四閑二種，去齊、道，田馬一閑，駑馬三之，則八百六十四匹。四匹一師也，十二匹一趣馬也，三十六匹一馭夫也，二百一十六匹一仆夫也。"
      },
      {
        "index": 159,
        "text": "凡六官之長，皆民譽也。（大國三卿，晉時置六卿為軍帥。故總舉六官，則知群官無非其人。○長，丁丈反。帥，所類反。下“之帥”、“為帥”皆同也。）"
      },
      {
        "index": 160,
        "text": "疏“凡六”至“譽也”。○正義曰：上已曆言諸官，特為公所知者，更複總言所任皆得其人。於時晉立六卿，卿名下名有統領，群官非一，凡六官之在民上為長者，皆是有德有能之人，是民所褒譽者也。“使魏相”以下，至“程鄭為乘馬禦”以上，凡有八條之官：魏相等為卿，一也；荀家等為公族大夫，二也；士渥濁為大傅，三也；右行辛為司空，四也；弁糾為禦戎，五也；荀賓為右，六也；祁奚為中軍尉，至籍偃為司馬，七也；程鄭為乘馬禦，八也。自公族大夫以下七條，各云使為某事，而卿下不云使者，以卿總攝群職，非偏主一事故也。公族、大傅、司空不云某官屬焉者，以其當官自主，更無餘官來屬。其祁奚為中軍尉，及羊舌職、張老、魏絳、鐸遏寇、籍偃雖是數官，總為一條，使訓卒乘親以聽命。此唯有中軍、上軍，無下軍之官者，盡時下軍無闕，不別立其官故也。其“卿無共禦，立軍尉以攝之”一句，為下祁奚為中軍尉胤緒也。大略所敘，皆尊官在前，卑官在後。○注“大國”至“其人”。○正義曰：大國三卿是正法，當時晉置六卿，為三軍之將佐，皆是帥也。於是晉又更置新軍，凡有四軍八卿，但新軍或置或廢，故傳不數之耳。”“六官之長”，非獨卿身，乃謂其下凡為人之長者，皆有民之美譽，故總舉六官，則知群官無非其人者也。\n舉不失職，官不易方，（官守其業，無相逾易。）"
      },
      {
        "index": 161,
        "text": "疏“舉不”至“易方”。○正義曰：所舉用者皆堪其官，不有失職者也。文任文官，武任武官，其用為官，各守其業，不逾易其方也。若文人為武，武人為文，則違方易務，不能守其業矣。"
      },
      {
        "index": 162,
        "text": "爵不逾德，（量德授爵。）師不陵正，旅不逼師，（正，軍將命卿也。師，二千五百人之帥也。旅，五百人之帥也。言上下有禮，不相陵逼。）"
      },
      {
        "index": 163,
        "text": "疏注“正軍”至“陵逼”。正義曰：傳言不陵不逼者，皆謂下不陵逼其上，旅卑於師，師卑於正，知正是軍將命卿也，唯舉師、旅不相陵逼，言上下有禮，皆不相陵逼也。"
      },
      {
        "index": 164,
        "text": "民無謗言，所以複霸也。（此以上通言悼公所行，未必皆在即位之年。○複，扶又反，下及注“複入”皆同。上，時掌反。）"
      },
      {
        "index": 165,
        "text": "疏“所以複霸”。○正義曰：霸者，把也，把持王政。鄭玄云：天子衰，諸侯興，故曰霸。夏有昆吾，商有豕韋、大彭，周有齊桓、晉文，此最彊者也，故書傳通謂彼五人為五霸耳。但霸是彊國為之，天子既衰，諸侯無主，若有彊者，即營霸業，其數無定限也。而何休以霸不過五，不許悼公為霸，以鄉曲之學，足以忿人。傳稱文、襄之霸，襄承文後，紹繼其業，以後漸弱，至悼乃彊，故云複霸。\n公如晉，朝嗣君也。"
      },
      {
        "index": 166,
        "text": "夏，六月，鄭伯侵宋，及曹門外。（曹門，宋城門也。）遂會楚子伐宋，取朝郟。楚子辛、鄭皇辰侵城郜，取幽丘，同伐彭城，（朝郟、城郜、幽丘，皆宋邑。○取朝，如字。郟，古洽反。郜，古報反。）納宋魚石、向為人、鱗朱、向帶、魚府焉，（五子以十五年出奔楚。獨書魚石，為師告。）以三百乘戍之而還。書曰“複入”。（惡其依阻大國，以兵威還，故書複入。○乘，繩證反。惡，烏路反。）凡去其國，國逆而立之，曰“入”；（謂本無位，紹繼而立。）複其位，曰“複歸”；（亦國逆。○複歸，音服，一音夫又反。）諸侯納之，曰“歸”；（謂諸侯以言語告請而納之，有位無位皆曰歸。）以惡曰“複入”。（謂身為戎首，稱兵入伐，害國殄民者也。此四條所以明外內之援，辨逆順之辭，通君臣取國有家之大例。○以惡，本或作“以惡入曰複入。”）"
      },
      {
        "index": 167,
        "text": "疏“凡去”至“複入”。○正義曰：《釋例》曰：“凡去其國者，通謂君臣及公子母弟也。國逆而立之，本無位，則稱入；本無位，則稱複歸。齊小白入於齊，無位也；衛侯鄭複歸於衛，複其位也。諸侯納之，有位無位皆曰歸，衛孫林父、蔡季是也。身為戎首，則曰複入，晉欒盈是也。此所以明外內之援，辨逆順之辭，故經正魚石、衛衎，以表舊製；傳稱凡例，總而明之也。衛人逆公子晉於邢，宜稱入，善其得眾。公子友忠於社稷，國人所思焉，故閔公為落姑之盟以複之。夫衛公子晉，絕位而在邢，魯之季子，勢弱而出奔，鹹得民望，享國有家，是以聖人貴之，殊其文也。莊六年五國諸侯犯逆王命，以納衛朔，大其事，故字王人謂之子突。朔懼有違眾之犯，而以國逆告。華元實國逆，欲挾晉以自助，故以外納赴，《春秋》從而書之，以示二子之情也。韓、魏有耦國之彊，陳、蔡有複國之端，故晉趙鞅、楚公子比皆稱歸，從諸侯納之例，言非晉、楚之所能製也。侯獳愛君以請，故曹伯有國逆之辭，許始複國，故許叔有國逆之文，此皆時史因周典以起時事之情也。傳例稱諸侯納之曰歸，今檢經諸稱納者，皆有興師見納之事，不須例而自明，故但言納而不複言歸也。衛侯鄭、曹伯負芻皆見執在周，晉、魯請而複之，鄭書歸於衛，負芻稱歸自京師，所發事同，而文異者，例意本在於歸，不以他文為義也。賈氏又以為諸歸國稱所自之國，所自之國有力也。案楚公子比去晉而不送，是無援於外，而經書自晉。陳侯吳、蔡侯廬，皆平王所封，可謂有力，而不言自楚，此既明證。又《春秋》稱入，其例有二：施於師旅，則曰不地；在於歸複，則曰國逆。又以立為例，逆而不立，則皆非例所及。鄭之良宵，以寇而入，入即見殺，而複例之，例稱凡去其國，明非夫子之製也。周敬王、王子猛不書出而書入，襄王書出而不書入，凡自周無出，故非《春秋》舊例也。諸在例外稱入，直是自外入內，記事者常辭，義無所取。而賈氏雖夫人薑氏之入，皆以為例，如此甚多。又依放《穀梁》云，稱納者，內難之辭。因附會諸納為義，至於納北燕伯於陽，傳稱因其眾窮不能通，乃云時陽守距難，故稱納，此又無證。經書楚人圍陳，納頓子於頓，則頓國之所欲也。北燕伯，傳有因眾之文，不可言內難也。又書納公孫寧、儀行父於陳，陳縣而見複，上下交，二人雖有淫縱之闕，今道楚匡陳，賊討君葬，威權方盛，傳稱有禮，理無有難，此皆先說之不安也。”沈氏云：“國逆而立之曰入，唯謂國君。知不兼臣者，以臣而無位，本賤不書，故知臣無國逆之例也。其複入唯謂臣，知者，以君雖不君，臣不可不臣，君若入國，臣無違拒之法。且杜云身為戎首，稱兵入伐，是戎首指臣為文，故知不得兼君也。杜所以云四條者，通君臣取國有家之大例，即是事通君臣者，此據大略而言，不複曲細為別也。”"
      },
      {
        "index": 168,
        "text": "宋人患之。西鉏吾曰：“何也？（西鉏吾，宋大夫。○鉏，仕居反；徐在居反。吾音魚。西鉏吾，人名也。）若楚人與吾同惡，以德於我，吾固事之也，不敢貳矣。（惡，謂魚石。）大國無厭，鄙我猶憾。（言已事之，則以我為鄙邑，猶恨不足，此吾患也。○厭，於鹽反。憾，戶暗反。）不然，而收吾憎，使臡其政，（謂不同惡魚石，而用之使佐政。）以間吾釁，亦吾患也。今將崇諸侯之奸而披其地，（崇，長也。謂楚今取彭城以封魚石。披，猶分也。○間，如字，又間廁之間。釁，許靳反。披，普彼反，注同。長，丁丈反。）"
      },
      {
        "index": 169,
        "text": "疏“不然”至“吾患”。○正義曰：不然，謂不與吾同惡也。而收取吾之所憎，謂魚石是也，使佐其楚國之政，以伺間吾之釁隙，而侵伐我。如此，則亦是吾之所患，若晉用楚材，皆為楚國之患焉是也。\n以塞夷庚。（夷庚，吳、晉往來之要道。楚封魚石於彭城，欲以絕吳、晉之道。）"
      },
      {
        "index": 170,
        "text": "疏注“夷庚”至“之道”。○正義曰：夷，平也。《詩序》云：“由庚，萬物得由其道”，是以庚為道也。此云“以塞夷庚”，下云“而懼吳、晉”，知謂塞吳、晉往來之要道也。吳、晉往來，路由彭城。楚取彭城，以封魚石，欲以斷絕吳、晉往來之道，使其不得往來，故吳、晉所以懼耳。若其不然，何其獨云懼吳、晉也？夷庚止謂吳、晉往來之平道耳，非山川險難之名，故杜《土地名》不得指其所在。\n逞奸而攜服，毒諸侯而懼吳、晉，（隔吳、晉之道，故懼。攜，離也。）"
      },
      {
        "index": 171,
        "text": "疏“逞奸而攜服”。○正義曰：逞，快也，封魚石為快奸人也。攜，離也，諸侯見楚助賊，服從者其心皆離，是離其服從者之心。\n吾庸多矣，非吾憂也。且事晉何為？晉必恤之。”（言宋常事晉何為，顧有此患難？○難，乃旦反。）\n公至自晉。晉範宣子來聘，且拜朝也。（拜謝公朝。）君子謂晉於是乎有禮。（有卑讓之禮也。）"
      },
      {
        "index": 172,
        "text": "秋，杞桓公來朝，勞公，且問晉故。公以晉君語之，（語其德政。○勞，力報反。語，魚據反，注同。）杞伯於是驟朝於晉，而請為昏。（為平公不徹樂張本。）\n疏“驟朝於晉”。○正義曰：《詩》云“載驟駸駸”，驟是疾行之名，從魯即疾朝於晉也。"
      },
      {
        "index": 173,
        "text": "七月，宋老佐、華喜圍彭城，老佐卒焉。（言所以不克彭城。）八月，邾宣公來朝，即位而來見也。（○見，賢遍反。）“築鹿囿”，書，不時也。（非土功時。）\n“己丑，公薨於路寢”，言道也。（在路寢，得君薨之道。）\n疏“言道也”。○正義曰：《喪大記》云：“君夫人卒於路寢。”是在路寢，得君薨之道也。"
      },
      {
        "index": 174,
        "text": "冬，十一月，楚子重救彭城，伐宋。（使偏師與鄭人侵宋，子重為後鎮。）宋華元如晉告急。韓獻子為政，（於是欒書卒，韓厥代將中軍。）曰：“欲求得人，必先勤之。（勤，恤其急。）成霸安彊，自宋始矣。”晉侯師於台穀以救宋。（台穀，地闕。○台，敕才反，一音台。）\n疏“成霸安彊”。○正義曰：謂文公成霸安彊，自宋為始，言今宋有患，不可不救也。"
      },
      {
        "index": 175,
        "text": "遇楚師於靡角之穀，楚師還。（畏晉強也。靡角，宋地。）晉士魴來乞師。（將救宋也。）季文子問師數於臧武仲，（武仲，宣叔之子。）對曰：“伐鄭之役，知伯實來，下軍之佐也。（知伯，荀罃。）今彘季亦佐下軍，（彘季，士魴。○彘，直例反。）如伐鄭可也。（伐鄭在十七年。）事大國，無失班爵而加敬焉，禮也。”從之。（從武仲言。）"
      },
      {
        "index": 176,
        "text": "十二月，孟獻子會於虛朾，謀救宋也。宋人辭諸侯而請師以圍彭城。（不敢煩諸侯，故但請其師。為襄元年圍彭城傳。）孟獻子請於諸侯，而先歸會葬。"
      },
      {
        "index": 177,
        "text": "“丁未，葬我君成公”，書，順也。（薨於路寢，五月而葬，國家安靜，世適承嗣，故曰書順也。○適，丁曆反。）"
      },
      {
        "index": 178,
        "text": "疏“書順也”。○正義曰：自此以前，莊、宣薨於路寢，桓、莊、僖、文、宣皆書葬矣。今於此“公薨”之下，“言道也”；於“葬”之下，言“書，順也”。獨發傳者，隱、桓、閔皆為人所殺，僖公薨於小寢，文公薨於台下，皆其薨不得道也。莊、宣雖薨於路寢，莊則子般見殺，宣則歸父出奔，家國不安，非是得道順禮。唯成公耳，故傳於此發之。《釋例》曰：魯君薨葬，多不順製。唯成公薨於路寢，五月而葬，國家安靜，世適承嗣，故傳見莊之緩，舉成“書順”以包之，是也。"
      }
    ]
  }
}