{
  "chapterNumber": 8,
  "title": "Գլուխ 8",
  "sourceContent": {
    "paragraphs": [
      {
        "index": 1,
        "text": "Պարտեզի հրապարակում Վահանը որոնում էր քրոջը, երբ Մանեն դուրս եկավ մութ ճեմելիքից և մոտեցավ նրան։ Վահանը կանգ առավ ակամա և զարմացած նայեց նրա հուզված դեմքին։"
      },
      {
        "index": 2,
        "text": "— Եկ գնանք,— շշնջաց Մանեն գրեթե շնչառպառ և, բռնելով եղբոր ձեռքից, կամեցավ առաջ տանել նրան իր հետ։"
      },
      {
        "index": 3,
        "text": "— Ո՞ւր։"
      },
      {
        "index": 4,
        "text": "— Տուն։"
      },
      {
        "index": 5,
        "text": "— Դարձյա՞լ տուն։ Ներկայացումը վերջանա, է՛։"
      },
      {
        "index": 6,
        "text": "— Չեմ ուզում։ Եկ գնանք։"
      },
      {
        "index": 7,
        "text": "Վահանը պահեց քրոջը և փորձող հայացքով նայեց նրա տարօրինակորեն փայլող աչքերին։"
      },
      {
        "index": 8,
        "text": "— Սպասիր։ Ի՞նչ է պատահել։"
      },
      {
        "index": 9,
        "text": "— Ոչինչ չի պատահել։ Ես ուզում եմ, որ այս րոպեիս ինձ տուն տանես։"
      },
      {
        "index": 10,
        "text": "— Չլինի՞ թե նեղացել ես, որ քեզ մենակ թողեցի։"
      },
      {
        "index": 11,
        "text": "— Ա՜խ... Գնանք տուն ասում եմ,— ջղայնորեն արտասանեց Մանեն և նորից փորձեց եղբորը շարժել տեղից։"
      },
      {
        "index": 12,
        "text": "— Աստվածդ սիրես, Մանե, սպասիր տեսնենք ինչ է պատահել։ Դու այնքան հուզված ես, որ... Կարծես լաց ես եղել... Չլինի՞ թե Նասիբյանը..."
      },
      {
        "index": 13,
        "text": "— Ո՛չ, ո՛չ... Արի գնանք։"
      },
      {
        "index": 14,
        "text": "— Մանե, աղաչում եմ, ասա ճշմարիտը։ Եթե նա քեզ որևէ անախորժ բան է ասել իմ ջիգրը հանելու համար, այս րոպեիս կփշրեմ նրա ոսկորները։"
      },
      {
        "index": 15,
        "text": "— Ա՜խ, ի՜նչ անտանելի մարդ ես... Ես Նասիբյանին չեմ էլ տեսել։"
      },
      {
        "index": 16,
        "text": "— Բաս ո՞վ է նեղացրել քեզ։ Ո՞ւմ հետ էիր։"
      },
      {
        "index": 17,
        "text": "— Բադամյանի հետ.— ասաց Մանեն արդեն ճարահատյալ:"
      },
      {
        "index": 18,
        "text": "— Ա՜..."
      },
      {
        "index": 19,
        "text": "Մանեն սկզբում վախեցավ, հետո հանկարծ զսպեց իրեն և սուր-սուր նայեց եղբոր աչքերին։"
      },
      {
        "index": 20,
        "text": "— Ի՞նչ է նշանակում այդ «ա-ն»,— հարցրեց նա խուլ ձայնով։"
      },
      {
        "index": 21,
        "text": "— Ոչինչ․․․ Այ, Բադամյանը գալիս է։"
      },
      {
        "index": 22,
        "text": "— Ես գնում եմ տուն,— գրեթե աղաղակեց Մանեն և շտապով դիմեց դեպի պարտեզի մուտքը։"
      },
      {
        "index": 23,
        "text": "Բադամյանը, հենց որ հեռվից տեսավ Մանեին ու Վահանին իրար հետ, ետ դարձավ և կորավ ճեմելիքի մթության մեջ։"
      },
      {
        "index": 24,
        "text": "Վահանն իր ծանր ու լայն քայլերով հետևեց քրոջը։"
      },
      {
        "index": 25,
        "text": "Մի հինգ րոպե հետո քույր ու եղբայր, կառք նստած, տուն էին դառնում։ Մանեն կուչ էր եկել կառքի անկյունը և լեզուն փորն էր գցել։ Իսկ Վահանը բավական զարմացած քրոջ տարօրինակ դրության վրա, վախենում էր բան հարցնել։ Սակայն նա երկար չկարողացավ դիմանալ և հարցրեց."
      },
      {
        "index": 26,
        "text": "— Նա քեզ վիրավորե՞ց..."
      },
      {
        "index": 27,
        "text": "Քույրը ոչինչ չպատասխանեց։"
      },
      {
        "index": 28,
        "text": "Վահանը խոստովանության նշան համարեց նրա լռությունը և ասաց այս անգամ կես-խրատական, կես-անտարբեր, բայց լուրջ եղանակով."
      },
      {
        "index": 29,
        "text": "— Ես գիտեմ, որ նա մաքուր մարդ չէ... և, առհասարակ, լավ կլինի, որ զգույշ կենաս նրանից։"
      },
      {
        "index": 30,
        "text": "Մանեն հանկարծ մի խիստ շարժում գործեց, ուզեց խոսել, բայց էլի բան չասաց և էլի կուչ եկավ կառքի անկյանը:"
      },
      {
        "index": 31,
        "text": "— Տուն որ հասան, Վահանը չիջավ կառքից։"
      },
      {
        "index": 32,
        "text": "— Ինչո՞ւ չես իջնում,— հարցրեց քույրը։"
      },
      {
        "index": 33,
        "text": "— Ես պետք է վերադառնամ թատրոն։ Բարի գիշեր։"
      },
      {
        "index": 34,
        "text": "Մանեն վախեցած վրա ընկավ նրա ձեռքին։"
      },
      {
        "index": 35,
        "text": "— Վահա՛ն, ի՞նչ ես ուզում անել։"
      },
      {
        "index": 36,
        "text": "Վահանը սկզբում զարմացավ քրոջ այդ բացականչության վրա, հետո, երբ կառքի լապտերի լույսի տակ տեսավ քրոջ վախեցած դեմքը, ծիծաղեց։"
      },
      {
        "index": 37,
        "text": "— Մի վախենար, քույրիկ ջան, ես նրան ոչինչ չեմ անիլ, ուզում եմ վերադառնալ թատրոն միայն նրա՛ համար, որ․․․ չեմ ուզում տված փողս կորչի։"
      },
      {
        "index": 38,
        "text": "— Ա՛խ, դարձյա՜լ փողը..."
      },
      {
        "index": 39,
        "text": "Վահանը նորից ծիծաղեց:"
      },
      {
        "index": 40,
        "text": "— Լսիր, Վահան, իջիր։ Աղաչում եմ, իջիր: Բան ունեմ ասելու։"
      },
      {
        "index": 41,
        "text": "— Դե ասա է՛լի:"
      },
      {
        "index": 42,
        "text": "— Չէ՛, ներս արի։"
      },
      {
        "index": 43,
        "text": "Վահանն իջավ, կառքը ճանապարհ դրեց և քրոջ հետևից ներս մտավ տուն։"
      },
      {
        "index": 44,
        "text": "— Կապրիզներ եմ ասում, է՜,— ասաց նա սանդուղքով բարձրանալիս, որի ժամանակ աստիճանները ճռճռում էին նրա ահագին ծանրության տակ։"
      },
      {
        "index": 45,
        "text": "Մի քանի րոպե հետո քույր ու եղբայր նստած էին հյուրասենյակում իրար դեմ։"
      },
      {
        "index": 46,
        "text": "Վահանը ճրագի լույսի տակ լավ նայեց քրոջ դեմքին։"
      },
      {
        "index": 47,
        "text": "— Երեսիդ գույն չկա,— նկատեց նա։— Սկեսուրդ որ տեսնի, սիրտը խո կճաքի։"
      },
      {
        "index": 48,
        "text": "— Սկեսուրս այժմ քնած է։ Նա միշտ վաղ է քնում,— մեբենայաբար պատասխանեց Մանեն։"
      },
      {
        "index": 49,
        "text": "Կարճ ժամանակ լռություն տիրեց։ Վահանը հետաքրքրությամբ դիտում էր քրոջը և, արմունկով ծնկանը հենված, ծխում էր հանգիստ։"
      },
      {
        "index": 50,
        "text": "— Դե ասա տեսնենք ինչ ես ասում,— ասաց նա։"
      },
      {
        "index": 51,
        "text": "Մանեն կամ չէր վստահանում, կամ չէր իմանում ինչպես սկսեր։ Այժմ խիստ տարօրինակ անհանգստություն էր տիրել նրան. նա չէր նայում եղբորը, նրա տենդային հայացքը թափառում էր մի առարկայից մյուսը. նա զգում էր, որ դեմքը մերթ այրվում է սաստիկ, կարծես բոցերի ալիք է դիպչում հանկարծ, մերթ սառում և ճակատին սառն քրտնքի կաթիլներ են դուրս ցայտում։"
      },
      {
        "index": 52,
        "text": "— Դու Բադամյանի մասին ես ուզում խոսել, չէ՞,— հարցրեց Վահանը, երկար սպասելուց հետո։"
      },
      {
        "index": 53,
        "text": "— Այո,— շշնջաց Մանեն, աշխատելով այնպիսի դիրք տալ իրեն, որ Վահանը չտեսնի իր դեմքը։ Հետո հանկարծ վեր կացավ, մոտեցավ լուսամուտներից մեկին և բաց արեց, կարծես նեղվելով օդի պակասությունից։"
      },
      {
        "index": 54,
        "text": "Վահանը, առանց դիրքը փոխելու, ծուռ հայացքով հետևեց նրան, հետո նայեց սիգարի ծայրին և, տեսնելով, որ մոխիրը վայր ընկնելու վրա է, սիգարը զգուշորեն մոտեցրեց մոխրամանին, ճկույթով խփեց և մոխիրը վայր ընկավ մոխրամանի մեջ։"
      },
      {
        "index": 55,
        "text": "— Սիրո խոստովանությո՞ւն,— հարցրեց նա։"
      },
      {
        "index": 56,
        "text": "Նրա ականջին դիպավ մի խուլ «այո»։"
      },
      {
        "index": 57,
        "text": "Չնայելով, որ Վահանը հենց սկզբից այդ պատասխանին էր սպասում, բայց և այնպես կարծես թե ապշեց, որ այդ պատասխանը լսեց և ոչ թե ուրիշ պատասխան։ Բայց այդ ապշությունը շատ շուտով անցավ։ Նա սիգարը դրեց բերանը, վեր կացավ, ձեռքերով շոշափեց իր հաստ փորը և ժիլետի տակից վեր քաշեց անդրավարտիքը։"
      },
      {
        "index": 58,
        "text": "— Թե որ այդ էր ասելիքդ, իզուր ինձ ներս կանչեցիր,— ասաց նա առաջվա անտարբեր ձայնով և աչքերը ման ածեց չորս կողմը:— Որտե՞ղ դրի գլխարկս։"
      },
      {
        "index": 59,
        "text": "Մանեն արագորեն ետ քաշվեց լուսամուտից և նայեց եղբորը միաժամանակ թե՛ վախեցած, թե՛ զարմացած։"
      },
      {
        "index": 60,
        "text": "Վահանը գտավ գլխարկը և ծածկեց։"
      },
      {
        "index": 61,
        "text": "— Բարի գիշեր։"
      },
      {
        "index": 62,
        "text": "Մանեն առաջ վազեց և հուսահատական անզորությամբ կախ ընկավ նրա ուսերից։"
      },
      {
        "index": 63,
        "text": "— Վահան... դու գնո՞ւմ ես։"
      },
      {
        "index": 64,
        "text": "— Բաս ի՞նչ անեմ։"
      },
      {
        "index": 65,
        "text": "— Եվ այդ եղբա՞յրս է ասում։"
      },
      {
        "index": 66,
        "text": "— Եղբայրդ ի՞նչ գործ ունի այստեղ։ Այդ դու, այն էլ Բադամյանը։"
      },
      {
        "index": 67,
        "text": "— Վահա՛ն... Վահա՛ն ջան... սպասիր... Մի՞թե չես ուզում ինձ այստեղ ևեթ սպանել..."
      },
      {
        "index": 68,
        "text": "— Որպեսզի հետո աքսո՞ր գնամ։ Շատ շնորհակալ եմ:"
      },
      {
        "index": 69,
        "text": "Մանեն այս անգամ չոքեց եղբոր առաջ և պինդ գրկեց նրա ոտները։"
      },
      {
        "index": 70,
        "text": "— Վահա՛ն, Վահա՛ն,— աղաղակեց նա հուսահատական աղերսանքով,— ես մենակ եմ, ես անդունդն եմ գլորվում, ազատի՛ր ինձ... Մի՞թե եղբայրս չես, մի՞թե չես սիրում ինձ։ Մի՞թե կուզես, որ քույրդ արատավորի իր ընտանիքը, թշվառացնի իր ամուսնուն, անառակ կնոջ անուն հանի։ Մի՞թե առաջինը դո՛ւ չպիտի լինես ինձ հանդիմանողը, ինձ անարգողը, երեսիս թքողը։ Մի՞թե իմ պատիվը քո պատիվը չէ, իմ անունը՝ քո անունը։ Տեսնո՞ւմ ես, ես չոքած եմ քո առաջ, ես աղերսում եմ, պաշտում եմ քեզ իբրև իմ միակ ազատչին, ազատի՛ր ինձ, ազատի՛ր այս անտանելի տանջանքներից։ Մինչև այժմ ես կարևեր ուժ եմ գործ դրել մաքառեու և մաքառել եմ, որքան կարողացել եմ. բայց այժմ արդեն զգում եմ, որ ուժերս թուլանում են, և անդունդը, սոսկալի անդունդը պատրաստ է ինձ կլանելու... Վահա՛ն, լսո՞ւմ ես, ես կործանվելու վրա եմ... և կկործանվեմ, անպատճառ կկործանվեմ , եթե չփրկես ինձ... Ես ոչինչ չեմ ուզում քեզնից, միայն խորհուրդ տուր՝ ի՞նչ անեմ, ինչպե՞ս դուրս գամ այս անտանելի դրությունից..."
      },
      {
        "index": 71,
        "text": "— Նախ վեր կաց. դա բանի նման չէ,— ասաց Վահանը։— Ոտներս այնպես հուպ ես տալիս, որ քիչ է մնում վայր գցես և տրաքոցս վեր հանես։ Եվ այդ ի՞նչ անբնական լեզվով ես խոսում, բեմի վրա՞ ես, ինչ է։ Իսկ խորհուրդս— ահավասիկ. դիմիր ամուսնուդ. եթե թույլ կտա, որ սիրես Բադամյանին— սիրիր, իսկ եթե ոչ, հանգիստ նստիր քեզ համար տանը և... «Դոն Կարլոսը» կարդա... չէ՛, ավելի լավ է այդպիսի գրքեր ամենևին չկարդաս։ Վեր կաց։"
      },
      {
        "index": 72,
        "text": "Մանեի գլխին կարծես սառը ջուր մաղեցին։ Նա կամաց թողեց եղբոր ոտները, որոնց մի րոպե առաջ սեղմում էր ձեռքերի մեջ խեղդվողի պես, վերին աստիճանի կոտրված, ամոթահար հայացքով նայեց ներքևից վերև՝ եղբոր միշտ հեգնող, սակայն այս անգամ տարօրինակ սառն ու լուրջ աչքերին և վեր կացավ։ Նրա դեմքն այժմ այնպես սառած, այնպես գունատ էր, որ կարծես մահամերձ հիվանդ լիներ։ Նա այլևս ոչ մի խոսք չարտասանեց, երեսը դարձրեց եղբորից և հեռացավ այնպիսի բութ զգացման տակ, որ կարծես թե հանկարծ դագանակի ծանր մի հարված էին իջեցրել գլխին և շշմեցրել։"
      },
      {
        "index": 73,
        "text": "Վահանը նայեց ժամացույցին։"
      },
      {
        "index": 74,
        "text": "— Բարի գիշե՛ր. ես վերադառնում եմ թատրոն,— ասաց նա և դուրս գնաց։"
      },
      {
        "index": 75,
        "text": "Մանեն նստեց։ Այնպիսի մի թմրության էր զգում ամբողջ մարմնի մեջ, որ կարծես թե երկարատև ճանապարհորդություն էր կատարել սայլով, որից նոր իջել էր և ուժ չուներ ոտի վրա կանգնելու։ Նա խոնարհվեց ծնկների վրա և երեսն առավ ձեռքերի մեջ: Ամոթի նման ծանր ու սպանիչ մի զգացում վայրկյան առ վայրկյան արյունը նետում էր նրա գլուխը, շամփրում ուղեղը և բոցի պես այրում այտերը: Հանկարծ նա ցնցվեց և շտկվեց, նայեց դռանը։"
      },
      {
        "index": 76,
        "text": "Վահանը նորից ներս մտավ սիգարը բերանին, գլխարկը դրեց աթոռի վրա և նստեց իր առաջվա տեղը։"
      },
      {
        "index": 77,
        "text": "Մանեն նայեց նրան այնպիսի զարմացական-հարցական հայացքով, որ կարծես թե մի նոր մարդ է տեսնում իր առաջ, բոլորովին նոր ու անծանոթ մի մարդ, որ անսպասելի կերպով ներս մտավ և նստեց իր առաջ։"
      },
      {
        "index": 78,
        "text": "— Դու ախր ինձ իսկապես ոչինչ չասացիր,— ասաց Վահանը այնպիսի մի եղանակով, որից պարզ երևում էր, որ ուզում է մեղմել իր վարմունքի թողած ծանր տպավորությունը։— Թեպետ սիրո պատմությունը մեկ է, բայց և այնպես հետաքրքրական է իմանալ, թե ինչպես է եղել այդ. ինչպե՞ս են ձեր հարաբերությունները և այլն։ Պատմիր տեսնենք։"
      },
      {
        "index": 79,
        "text": "— Ինչո՞ւ համար,— հարցրեց Մանեն։"
      },
      {
        "index": 80,
        "text": "— Որպեսզի իմանամ, թե ինչ խորհուրդ կարելի է տալ։"
      },
      {
        "index": 81,
        "text": "— Խորհուրդդ տվիր վերջացավ, էլ ի՞նչ նոր խորհուրդ։"
      },
      {
        "index": 82,
        "text": "— Այն կատակ էր, իսկ այժմ ուզում եմ լուրջ խոսել։"
      },
      {
        "index": 83,
        "text": "— Իսկ ես այլևս չեմ ուզում խոսել և շատ զղջում եմ, որ սիրտս բաց արի քո առաջ։"
      },
      {
        "index": 84,
        "text": "— Ճի՞շտ։"
      },
      {
        "index": 85,
        "text": "— Այո։"
      },
      {
        "index": 86,
        "text": "— Ուրեմն գնա՞մ։"
      },
      {
        "index": 87,
        "text": "— Ես քեզ չխնդրեցի, որ ետ դառնաս։"
      },
      {
        "index": 88,
        "text": "Վահանը զարմացած նայեց քրոջը, հետո ծիծաղեց։"
      },
      {
        "index": 89,
        "text": "— Բավական խռովկան ես եղել, ա՛յ։ Լավ, ի՞նչ ասացի, որ այդպես նեղացել ես։"
      },
      {
        "index": 90,
        "text": "— Ոչինչ, միայն խնդրում եմ ազատիր ինձ քո խորհուրդներից։"
      },
      {
        "index": 91,
        "text": "— Բաս մի քիչ առաջ ինքդ էիր խնդրում, որ խորհուրդ տամ։"
      },
      {
        "index": 92,
        "text": "Մանեն վեր կացավ տեղից։"
      },
      {
        "index": 93,
        "text": "— Ի սեր աստծո, վերադարձիր թատրոն,— ասաց նա, զգալով, որ ջղայնությունը նորից բռնում է իրեն։"
      },
      {
        "index": 94,
        "text": "Վահանը նորից ծիծաղեց և վեր կացավ։"
      },
      {
        "index": 95,
        "text": "— Այսինքն ուզում ես ասել՝ կորիր գլխիցս: Շատ բարի։ Բայց ուրիշ անգամ որ գամ, էլ խո... թատրոն չե՞ս ղրկիլ:"
      },
      {
        "index": 96,
        "text": "Մանեն երեսը դարձրեց և ոչինչ չպատասխանեց։ Զգում էր, որ զզվելու չափ ատում է եղբոր չաղությունը, ձայնը, ծիծաղը, մանավանդ սիգարը, որ հոտում էր անտանելի կերպով։ Վահանի հեոանալուց հետո, նա քաշվեց իր ննջարանը, նստեց անկողնակալի վրա և զգաց, որ ինչ-որ ծանր, անտանելի ծանր մի բան ճնշում է կուրծքը և հետզհետե բարձրանամ է դեպի կոկորդը։ Նա երեսը թաղեց բարձի մեջ և այլևս չկարողացավ զսպել հուսախաբության, դառնության, վիրավորանքի և ինքնանվաստացման հեկեկանքը։ Ինքնանվաստացման զգացումը մանավանդ տանջում էր նրան խենթացնելու չափ, և նա ջղաձգական գալարումների մեջ կծոտում էր իր ձեռքերը այդ անտանելի տանջանքը մոռանալու համար։"
      }
    ]
  }
}