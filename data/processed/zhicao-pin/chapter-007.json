{
  "chapterNumber": 7,
  "title": "時令芝 (Temporal and Seasonal Fungi)",
  "sourceContent": {
    "paragraphs": [
      {
        "index": 0,
        "text": "晝精芝\n晝精芝，秋生於名山之陽。赤色，二枝並生。以木刀採之，陰乾百日，食之一合，令人三萬歲。莖蓋並赤。"
      },
      {
        "index": 1,
        "text": "夜精芝\n夜精芝，生於名山之陰。青蓋、青莖、味酸，蓋反仰向外，有露，飲之令人三萬歲。"
      },
      {
        "index": 2,
        "text": "白玉芝\n白玉芝，生於太山谷中，葉青，下赤，每邊三重赤莖。採而食之，八萬歲矣。"
      },
      {
        "index": 3,
        "text": "朝精芝\n朝精芝，夏生。白色、無蓋，如方石，味苦。銅刀採之，陰乾百日，食之萬年仙矣。上有二人守之。"
      },
      {
        "index": 4,
        "text": "春精芝\n春精芝，青赤色，反蓋，有角，上有二子下垂，味苦。銅刀採之，無間多少，食之三萬歲。有五色雲覆之。"
      },
      {
        "index": 5,
        "text": "土菌芝\n土菌芝，五色，乍黄、乍青、乍赤、乍白、乍黑，上有三枝，有子。食之，延年仙矣。"
      },
      {
        "index": 6,
        "text": "木菌黄芝\n木菌黄芝，生於大石中。葉廣二寸，長一尺，青色，三葉並生，下如方石。冬夏生，味甘美，食之不老仙矣。"
      },
      {
        "index": 7,
        "text": "夏精芝\n夏精芝，生於名山之中。赤色蓋，二子如珠，蓋中生，味甘。竹刀採之，陰乾百日，食之四萬年仙矣。"
      },
      {
        "index": 8,
        "text": "秋精芝\n秋精芝，生於坎陷中，旁多有香草，黄蓋，赤裏，三枝並曲生，頭垂下，青莖。食之，萬歲。"
      }
    ]
  }
}
