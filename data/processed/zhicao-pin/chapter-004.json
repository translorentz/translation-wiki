{
  "chapterNumber": 4,
  "title": "石精鬼靈芝 (Stone, Spirit, and Creature Fungi)",
  "sourceContent": {
    "paragraphs": [
      {
        "index": 0,
        "text": "石臼芝\n石臼芝，生於少室山上，有赤雲，兩邊黄虎守之。蓋赤、黑莖，與石玉芝相對生。取之當齋戒沐浴三十日，雄雞過轉鳴，自稱天齋將軍，使者彩衣，冠帶玄服。往取食之一合，六十萬歲。生大石之間，其味甘酸，下根四方，高三尺。"
      },
      {
        "index": 1,
        "text": "木神芝\n木神芝，生於嵩高山之陰，黄蓋，黑裏，上有赤雲及朱雀守之。以六月戊己辰日，採而食之，得九千歲，令人仙矣。狀如四方石，有一坦者。"
      },
      {
        "index": 2,
        "text": "鬼菌芝\n鬼菌芝，生於名山之陰，白蓋，狀如甑，二鬼守之，見人即滅。以夜採之，陰乾百日，食如刀圭，所向盡服。織女服之，仙昇天矣。"
      },
      {
        "index": 3,
        "text": "人威芝\n人威芝，生於嵩高少室太室之山。狀如人，赤色、戴蓋，乍黄乍赤，味甘。食之，令人不老，服之十萬年仙矣。"
      },
      {
        "index": 4,
        "text": "金精芝\n金精芝，生於華山，白蓋，莖上有白雲，狀如雀雞。其味甘辛。十月壬日採之，陰乾百日，食之八千歲。韓眾食之仙矣。"
      },
      {
        "index": 5,
        "text": "黄芝\n黄芝，生於黄土山，黄蓋三重，其味甘。食之與天地等。一莖色白。"
      },
      {
        "index": 6,
        "text": "生金芝\n生金芝，生於名山之陽，白蓋、赤裏、赤莖。春夏採之，陰乾百日，食之一合，陰病除，增年也。"
      },
      {
        "index": 7,
        "text": "龜威芝\n龜威芝，生於常山深淵之中，其色青黑，龜文蓋，青白裏，莖黑，味酸苦。採而食之，為萬歲仙矣。"
      },
      {
        "index": 8,
        "text": "龍威芝\n龍威芝，生於太山之陰，青莖、紫蓋、白裏，其文似龍蛇，其味甘酸。春採食之，令人十六萬年仙矣。"
      },
      {
        "index": 9,
        "text": "鳥威芝\n鳥威芝，生於南嶽丘山之陰，赤蓋、黑莖，其味酸。食之令人身輕，不老萬歲仙矣。"
      },
      {
        "index": 10,
        "text": "火精芝\n火精芝，生於霍山之陰，赤蓋、黄裏、黄莖。上有赤雲，似鳥雞之形，其味甘。五月丙午日採之，九千年仙矣。"
      },
      {
        "index": 11,
        "text": "火錫芝\n火錫芝，生於名山之陽大樹之傍，色赤如火，青莖、赤蓋，炎起五枝似火，其味甘苦。夏採而食之，延年得仙矣。"
      }
    ]
  }
}
