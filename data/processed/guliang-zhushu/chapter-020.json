{
  "chapterNumber": 20,
  "title": "春秋穀梁傳註疏卷19 (Guliang Zhushu, Volume 19)",
  "sourceContent": {
    "paragraphs": [
      {
        "index": 0,
        "text": "○定公\n（起元年盡十五年）\n疏《魯世家》：定公名宋，襄公之子，昭公之弟，以周敬王十一年即位。《諡法》：「安民大慮曰定。」\n元年\n元年，春，王。不言正月，定無正也。定之無正，何也？昭公之終，非正終也。（死在外故。）"
      },
      {
        "index": 1,
        "text": "疏注 「死在外故」。○釋曰：非正終，案桓公之薨於齊，與乾侯不異，莊公不即位，而書正月何？解，以十八年如齊，至即薨，薨而當歲即入，入而莊公繼位，行既殯逾年之禮，但以先君殺而後立，不忍行即位之禮。今昭公前年薨，今年喪入，定公既殯，不居正月之前，欲行即位，非逾年之始，非始非正，故未得即位，不得比之莊公。\n定之始，非正始也。昭無正終，故定無正始。不言即位，喪在外也。"
      },
      {
        "index": 2,
        "text": "三月，晉人執宋仲幾於京師。（晉執人於尊者之側，而不以歸京師，故但言其執，不書所歸。徐邈曰：「案傳定元年不書正月，言『定無正也』。然則改元即位在於此年，故不可以不書王。書王，必有月以承之，故因其執月以表年首爾，不以謹仲幾也。」）"
      },
      {
        "index": 3,
        "text": "疏注「晉執」至「幾也」。○釋曰：薄氏駮云：「仲幾之罪，自委之王吏，非晉人所執，故傳云『不正其執人於尊者之所也』，譏執，不譏無所歸。晉執曹、衛，他處並可言歸，若晉人執仲幾於京師，復何得言歸於京師？若如此論，何以通乎解？」范答云：「晉城成周，宋不即役，晉為監功之主，因而執之，此自晉人之事，安得委之王吏？傳當以執人於尊者之所，而不以歸於王之有司，非言其不可以執。晉文公執曹、衛之君，各於其國，而並不書國者，以其歸於京師故也。今執仲幾，不書所歸，唯舉其地者，此晉自治之效。若使歸於京師，與執諸侯同，君臣無別也。今直執在京師，不可言歸。此義猶自未通，有義而然。上言城成周，序仲幾於會，於歸言於京師，其言足誤天王居於狄泉，在畿內而別處。若上言城成周，下稱晉人執宋仲幾歸於京師，具見執之異處而歸天子。今晉人於尊者之側，而執人以歸，自治於國，故《春秋》不與其專執地於京師。下文言「此大夫，其曰人何？微之也」。何以知大夫？有義而然。周之稱名，大夫相執無稱名之例，因此見義，明大夫相執不書，書則微之，見伯討失所，故云云，非謂大夫相執得見於經。經書晉人執衛侯，歸之於京師，與伯執稱人不異，異則言侯，故曰以晉侯而斥執曹伯，惡晉侯也。是君臣之別也。」\n此大夫，其曰人，何也？微之也。何為微之？不正其執人於尊者之所也，不與大夫之伯討也。\n夏，六月，癸亥，公之喪至自乾侯。戊辰，公即位。殯然後即位也。（周人殯於西階之上。）"
      },
      {
        "index": 4,
        "text": "疏注「周人」至「之上」。○釋曰：「嫌何以言？解喪自外至，雖正棺於兩楹之間，兼不亦言，故言西階。鄭注《禮記》以為殯亦兩楹之間也。"
      },
      {
        "index": 5,
        "text": "定無正，見無以正也。逾年不言即位，是有故公也。（謂昭公在外故。○見，賢遍反。）言即位，是無故公也。即位，授受之道也。（先君見授，後君乃受，故須棺在殯，乃言即位。）先君無正終，則後君無正始也。先君有正終，則後君有正始也。戊辰，公即位，謹之也。定之即位，不可不察也。公即位，何以日也？（據未有日者。）"
      },
      {
        "index": 6,
        "text": "疏「定之」至「察也」。○釋曰：解定公即位，特異常文者，欲言繼弑，公好卒；欲言好卒，卒非正終。不即入，逾年乃至，至正月當即位，而皆失時。時不得同於常禮，禮宜異文，文書之在夏，是有故與無故兩文並見。即位雖同，而時義有別，理有所見，見必有意，故曰「不可不察也」。"
      },
      {
        "index": 7,
        "text": "戊辰之日，然後即位也。癸亥，公之喪至自乾侯，何為戊辰之日。然後即位也？（癸亥去戊辰六日，怪不即位。）正君乎國，然後即位也。（諸侯五日而殯，今以君始死之禮治之，故須殯而後言即位。）沈子曰：「正棺乎兩楹之間，然後即位也。」（兩楹之間，南面之君聽治之處。○之處，昌慮反。）內之大事，日。即位，君之大事也，其不日何也？以年決者，不以日決也。此則其日，何也？著之也。（欲有所見。）何著焉？逾年即位，厲也。（厲，危也。公喪在外，逾年六月，乃得即位，危，故日之。）於厲之中，又有義焉。（先君未殯，則後君不得即位。）未殯，雖有天子之命猶不敢，況臨諸臣乎？（以輕喻重也。雖為天子所召，不敢背殯而往，況君喪未殯，而行即位之禮，以臨諸臣乎？）周人有喪，魯人有喪。周人吊，魯人不吊。周人曰：「固吾臣也，使人可也。」魯人曰：「吾君也，親之者也，使大夫則不可也。」故周人吊，魯人不吊，以其下成、康為未久也。（周道尚明，無愧於不往。）"
      },
      {
        "index": 8,
        "text": "疏注「周道」至「不往」。○釋曰：今定公之世，天子之存，唯祭與號，安得云尚明？解，此傳以重況輕，陳上世之事，非專今日，下成康為未久。定公未殯，不得即位，以臨群臣，輕於王命。王命猶不得背殯，指謂王與魯並有喪，周人吊魯，魯人不吊，既殯君，乃奔喪。《喪服》，天子之斬，哭泣申父重之情。先殯其父，後奔天子之喪，亦是不奪人之親。門外之治義斷恩，門內之治恩掩義。至如伯禽，越紼赴金革之重，不拘此例。\n君，至尊也，去父之殯而往吊猶不敢，況未殯而臨諸臣乎？\n秋，七月，癸巳，葬我君昭公。"
      },
      {
        "index": 9,
        "text": "九月，大雩。雩月，雩之正也。秋，大雩，非正也。冬，大雩，非正也。秋，大雩，雩之為非正，何也？（冬，禾稼既成，猶雩，則非禮可。知秋禾嫁始苗，嫌當須雨，故問也。）毛澤未盡，人力未竭，未可以雩也。（邵曰：「凡地之所生謂之毛。《公羊傳》曰『錫之不毛之地』是也。言秋百穀之潤澤未盡也。」人力未盡，謂耕耘之功未畢。○耘，本又作芸，音云。）"
      },
      {
        "index": 10,
        "text": "疏「凡地」至「是也」。○釋曰：言非必百穀至，而雩祀之設，本為求雨，求雨之意。指為祈穀，故《周頌·噫嘻》之篇，歌春夏而同名。至於脩雩祀不異，故此傳言「毛澤未窮，人力未竭」，言人力之功施於種植，種植之義在於禾黍。未聞凡品總稱曰毛，將何所據？解，聖人之於四海，不偏一物，愛人之情，特深懷抱。百姓所恃，莫急於食。食雖民天，天不降雨，嘉品不育；時澤之來，普汎無私，雖非百穀，亦治有洪之潤，公田巳流，遂及之惠彌遠。故總凡品為毛，明天德之道廣。列子言山川之毛指謂草木。《公羊》所論，非專禾麥。寒涼之地，本不種苗；鄒衍吹律，乃始名生物謂之黍。若以此言之，《公羊》所言不毛，鄒衍之前，當鄭伯與楚語時也。又上傳云「冬，大雩，非正也」，秋亦曰「非正也」，非正是同，而問不異。及答之，直釋月雩為正，則四月龍見，常失正故也。解成七年「冬，大雩」，傳云「冬無為雩也」，言用禱禮，明禾稼成不須雩，失時不二，故問同而答異。注「當須雨」，其解也，聖人重謝請，請必為民，民之本務在於春夏，春夏祈穀，先嚴其犧牲，具其器物，謹脩其禮，冀精神有感，故一時盡力，專心求請。求請不得失時，時謂孟夏之節。是月有雨，先種得成茂實，後種更生，故重其二時。時過以往，至於八月、九月。脩雩之節，不言四月，非正也，故曰「是月不雩，則無及矣」，謂八月求雨，雩而得之則書雩，明有所及故也。是月雩不必有雨，而曰無及者，人情之意，欲其有益，故以兩月請。「是年不艾，則無食」，指謂九月之雩，雩而得雨，是年有食；雩不得雨，則書旱，旱則一歲無食，故曰是年。傳於仲秋言月，季秋言年，年月之情以表遠近深淺之辭也。"
      },
      {
        "index": 11,
        "text": "雩月，雩之正也。月之為雩之正，何也？其時窮，人力盡，然後雩。雩之正也，何謂其時窮人力盡？是月不雨，則無及矣；是年不艾，則無食矣：是謂其時窮人力盡也。雩之必待其時窮人力盡何也？雩者，為旱求者也。求者，請也。古之人重請。何重乎請？人之所以為人者，讓也，請道去讓也，則是舍其所以為人也，是以重之。焉請哉？請乎應上公。古之神人有應上公者，通乎陰陽，君親帥諸大夫道之而以請焉。（道之，為君必為先也。其禱辭曰：「方今大旱，野無生稼，寡人當死，百姓何謗？不敢煩民請命，原撫萬民，以身塞無狀。」禱亦請也，此即請辭也。○艾，魚廢反。去讓，羌呂反。是舍音舍。焉請，於虔反。應上，時掌反。道之音導。）夫請者，非可詒讬而往也，必親之者也，是以重之。（詒托猶假寄。○詒，以之反。）"
      },
      {
        "index": 12,
        "text": "疏「請乎應上公」。○釋曰：案《月令》「大雩帝」，此經言「大雩」，文與《月令》同，同祀上帝。帝，天也，而曰上公，義更何取？且雩與禱本自不同，而引禱辭以證雩何？解天子雩上帝，諸侯雩上公，與魯天子同雩上帝，上帝既雩，及百辟、卿士，有益於民者，即此傳所謂古之神人，通乎陰陽，使為民請雨，故言「焉請哉？請應乎上公」。天尊，不敢指斥，故請其屬神。《考異郵》說僖公三時不雨，禱於山川，以六過自責，又曰：「方今大旱，野無生稼。」此注所云其禱辭，或亦用之，故引以明之耳。\n立煬宮。（煬宮，伯禽子廟，毀巳久。○煬宮，餘亮反，煬公之廟也。煬公，伯禽子。）立者，不宜立者也。"
      },
      {
        "index": 13,
        "text": "疏「立者」至「者也」。○釋曰：重發傳何？解不日，與武宮異，故發傳。范例云：「宮廟有三者，三者文有詳略。詳略見功有輕重：丹楹功少，故書時；刻桷功重，故錄月。」范答薄氏云：「考宮書月，比丹楹為重。」是其三文。武宮書日，范云「始築之事然」。煬，案《周書·諡法》「肆行勞神曰煬」。煬宮不日，比武宮為輕。輕重之例，各以類舉，此謂范例之數以宮言之；立廟之例，以立言之，在不宜之中。一事而兩屬，義有所附，故例有因，亦得數此，同在不宜之中。"
      },
      {
        "index": 14,
        "text": "冬，十月，隕霜殺菽。（建酉之月，隕霜殺菽，非常之災。）未可以殺而殺，舉重。（舉殺豆，則殺草可知。）可殺而不殺，舉輕。（不殺草，則不殺菽亦顯，僖三十三年「隕霜不殺草」是也。）其曰菽，舉重也。"
      },
      {
        "index": 15,
        "text": "疏「未可」至「舉輕」。○釋曰：隕霜二文不同書，故范特為一例。傳嫌獨殺菽，不害餘物，故以輕重別之。菽易長而難殺，故以殺之為重。重者殺，則輕者死矣。輕而不死，重者不殺，居然可知。\n二年\n二年，春，王正月。"
      },
      {
        "index": 16,
        "text": "夏，五月，壬辰，雉門及兩觀災。（雉門，公宮之南門。兩觀，闕也。○兩觀，工喚反，注及下文同。）其不曰雉門災及兩觀，何也？（據先書雉門，則應言雉門災及兩觀。鄭嗣曰：「據災實從雉門起，應言雉門災及兩觀。」）災自兩觀始也，不以尊者親災也。（始災者，兩觀也。鄭嗣曰：「今以災在兩觀下，使若兩觀始災者，不以雉門親災。）先言雉門，尊尊也。（欲言兩觀災及雉門，則卑不可以及尊，災不從雉門起，故不得言雉門災及兩觀。兩觀始災，故災在兩觀下也。鄭嗣曰：「欲以兩觀親災，則經宜言兩觀災及雉門，雉門尊，兩觀卑，卑不可以及尊，故不得不先言雉門，而後言兩觀。欲令兩觀始災，故災在兩觀下矣。」○令，力呈反。）"
      },
      {
        "index": 17,
        "text": "疏「雉門」至「觀災」。○釋曰：解，劉向云：「雉門，天子之門。而今過魯製，故致天災也。」秋，楚人伐吳。"
      },
      {
        "index": 18,
        "text": "冬，十月，新作雉門及兩觀。言新，有舊也。作，為也，有加其度也。此不正，其以尊者親之，何也？（不正，謂更廣大之，不合法度也。據當諱，而以雉門親新作之下。）雖不正也，於美猶可也。（改舊雖不合正，脩飾美好之事，差可以雉門親之。○差，初賣反。）"
      },
      {
        "index": 19,
        "text": "疏「作為」至「度也」。○釋曰：重發傳何？解此災而更脩，嫌與作南門異，故發傳以同之。災惡，故尊雉門，推災而遠之。今新作美好之事，雉門雖不正，尊雉門可以親之。\n三年\n三年，春，王正月，公如晉，至河乃復。"
      },
      {
        "index": 20,
        "text": "疏 「公如晉」。○釋曰：書月何？解昭公四如晉，兼有疾為五，皆不月。公不入晉，則無危。十三年、二十三年乃復，皆不月，是其例，乃復文承月下，不蒙可知。昭公即位二年，而脩朝禮無闕，而為季氏所譖，使不得入，公無危懼之意，猶數數修朝於晉。晉雖不受朝，公無危懼之理。定立今三年，始朝於晉，晉責其緩慢，不受其朝，公懼而反，非必季氏所譖。公有負於晉，而心內畏懼，故危錄之。\n三月，辛卯，邾子穿卒。（穿音川。）\n夏，四月。\n秋，葬邾莊公。\n冬，仲孫何忌及邾子盟於拔。（拔，地名。○拔，皮八反。）\n四年\n四年，春，王二月，癸巳，陳侯吳卒。"
      },
      {
        "index": 21,
        "text": "三月，公會劉子、晉侯、宋公、蔡侯、衛侯、陳子、鄭伯、許男、曹伯、莒子、邾子、頓子、胡子、滕子、薛伯、杞伯、小邾子齊國夏於召陵，侵楚。（夏，戶雅反。召，詩照反。）\n夏，四月，庚辰，蔡公孫姓帥師滅沈，以沈子嘉歸，殺之。（公孫姓音生，又如字。）"
      },
      {
        "index": 22,
        "text": "五月，公及諸侯盟於皋鼬。（召陵會劉子、諸侯，總言之也。皋鼬，地名。○鼬，由又反。）○一事而再會，公誌於後會也。後，誌疑也。（公畏強楚，疑於侵之，故復者，更謀也。不日者，後楚伐蔡，不能救故。○復，扶又反。）"
      },
      {
        "index": 23,
        "text": "疏傳「一事」至「疑也」。○釋曰：案傳例地而伐，疑辭。今經言會於召陵侵楚，則疑於前會，不關於後。而云「誌於後會也」者，後誌疑何？解，楚當時為之所困，削弱矣，諸侯侵之，易可得志。今一會之中，十有九國，眾力之強，足以服楚，不敢深入，淺侵郊竟，則責諸侯之疑，居然可曉。公疑於楚強，謂無勇，故會盟二文，並見魯公，外內之疑兩顯。\n杞伯成卒於會。六月，葬陳惠公。許遷於容城。\n秋，七月，公至自會。"
      },
      {
        "index": 24,
        "text": "劉卷卒。（劉，采地。○劉卷，音權。采，七代反。）此不卒而卒者，賢之也。寰內諸侯也，非列土諸侯，此何以卒也？（天子畿內大夫有采地者，謂之寰內諸侯，非列士之諸侯，雖賢，猶不當卒。○寰內音環。）天王崩，為諸侯主也。（昭二十二年景王崩，嘗以賓主之禮相接，能為諸侯主，所以為賢。）"
      },
      {
        "index": 25,
        "text": "疏 「此不卒」至「賢之也」。○釋曰：又云「非列土諸侯，此何以卒也？天王崩，為諸侯主也」。書卒不闕其賢，而范例云「寰內諸侯，非列土諸侯。非列土諸侯而書之者，賢之也」。賢之一文，而義當兩用，解上言不卒而得書卒之意，釋下言賢之猶賢不當卒。卒之者，以其為諸侯主，明賢之義，故得書卒。反覆二事皆是為賢，故例復云賢之不用葬。葬之者，明亦為賢之，而采地比之畿外諸侯，故書葬。\n葬杞悼公。楚人圍蔡。晉士鞅、衛孔圉帥師伐鮮虞。葬劉文公。"
      },
      {
        "index": 26,
        "text": "冬，十有一月，庚午，蔡侯以吳子及楚人戰於伯舉，楚師敗績。吳其稱子，何也？以蔡侯之以之，舉其貴者也。（貴謂子也。）蔡侯之以之，則其舉貴者，何也？吳信中國而攘夷狄，吳進矣。其信中國而攘夷狄奈何？子胥父誅於楚也，（子胥父，伍奢也。為楚平王所殺。○信音申。攘，如羊反，卻也。）挾弓持矢而幹闔廬。（見不以禮曰幹，欲因闔廬復父之讎。○挾，戶牒反，又子協反。闔，戶臘反。廬，力居反。見，賢遍反。）闔廬曰：「大之甚！勇之甚！」（子胥匹夫，乃欲復讎於國君，其孝甚大，其心甚勇。）"
      },
      {
        "index": 27,
        "text": "疏注「其孝」至「甚勇」。○釋曰：子胥之復讎，違君臣之禮，失事王之道，以匹夫之弱，敵千乘之強，非心至孝，莫能然也。得事父之孝，非敬長之道，故曰「其孝甚大」。若夫子胥父欲被誅，竄身外奔，布衣之士，而求幹列國之君，吐弓矢之志，無疑難之心，故曰「其心甚勇」。\n為是欲興師而伐楚。子胥諫曰：「臣聞之，君不為匹夫興師。"
      },
      {
        "index": 28,
        "text": "疏 「君不」至「興師」。○釋曰：然則成湯之誅葛伯，為殺其餉者；武王之殺殷紂，稱靳朝涉之脛，何以萬乘之主，為匹夫復讎？解，湯征葛伯，本為不祀之罪，罪巳灼然。然湯聽其順辭，使其亳民為耕，葛伯殺其餉者，此由不祀而致禍。其如殷紂之罪，被所不盡，斬以所不書，故武王致天之罪，稱斮朝涉之脛，剖賢人之心，亦不為匹夫興師。吳子有因諸侯之怒，直申子胥之情，故言「不為匹夫興師」，得其實論也。傳稱子胥云「虧君之義，復父之讎」，傳文曲直，子胥是非，《穀梁》之意，善惡若為？解，《公羊》、《左氏》論難紛然，賈逵、服虔共相教授，戴宏、何休亦有唇齒。其於此傳開端，似同《公羊》，及其結絢不言子胥之善。夫資父事君，尊之非異，重服之情，理宜共均。既以天性之重，降於義合之輕，故令忠臣出自孝子，孝子不稱忠臣。今子胥稱一體之重，忽元首之分，以父被誅，而痛纏骨髓，得耿介之孝，失忠義之臣，而忠孝不得並存。傳不善子胥者，兩端之間，忠臣傷孝子之恩，論孝子則失忠臣之義。《春秋》科量至理，尊君卑臣，子胥有罪明矣。君者臣之天，天無二日，土無二王。子胥以藉吳之兵，戮楚王之屍，可謂失矣。雖得壯士之偏節，失純臣之具道，傳舉見其非，不言其義，蓋吳子為蔡討楚，申中國之心，屈夷狄之意，其在可知。"
      },
      {
        "index": 29,
        "text": "且事君猶事父也，虧君之義，復父之讎，臣弗為也。」於是止。蔡昭公朝於楚，有美裘，正是日，囊瓦求之。（正是日，謂昭公始朝楚之日。○為是，於偽反，「不為」及下「為是」皆同。朝於，直遙反，注同。囊，乃郎反。）昭公不與，為是拘昭公於南郢。（南郢，楚郡。○郢，以井反，又以正反。）數年然後得歸，歸乃用事乎漢。（用事者，禱漢水神。○數，所主反。）曰：「苟諸侯有欲伐楚者，寡人請為前列焉。」楚人聞之而怒，為是興師而伐蔡。蔡請救於吳，子胥曰：「蔡非有罪，楚無道也。君若有憂中國之心，則若此時可矣。」為是興師而伐楚。何以不言救也？（據實救蔡。）救大也。（夷狄漸進，未同於中國。）"
      },
      {
        "index": 30,
        "text": "疏 「救大也」。○釋曰：「夷狄漸進，未同於中國」，狄何以言救齊？解，救齊是善事。今吳夷狄而憂中國，故進稱子，然未同諸夏，故不言救。雖書救齊而未稱人，許夷狄不使頓備故也。令吳既進稱子，復書曰救，便與中國齊蹤，華夷等跡，故不與救。若書救，當言吳子救蔡；「蔡侯以吳子及楚人戰於伯舉」，不直舉救蔡，而言吳入楚。\n楚囊瓦出奔鄭。（知見伐由已，故懼而出奔。）"
      },
      {
        "index": 31,
        "text": "庚辰，吳入楚。日入，易無楚也。易無楚者，壞宗廟，徙陳器，撻平王之墓。（鄭嗣曰：「陳器，樂縣也。禮：諸侯軒縣。」言吳人壞楚宗廟，徙其樂器，鞭其君之屍，楚無能抗禦之者，若曰無人也。○易，以豉反。壞音怪。撻，士達反。縣音玄。亢，苦浪反。）何以不言滅也？（據宗廟既毀，樂器巳徙，則是滅也。）欲存楚也。其欲存楚奈何？昭王之軍敗而逃，父老送之，曰：「寡人不肖，亡先君之邑。父老反矣，何憂無君？寡人且用此入海矣。」父老曰：「有君如此其賢也，以眾不如吳，以必死不如楚。」（雍曰：「吳勝而驕，楚敗而奮。」○肖音笑。奮，方問反。）相與擊之，一夜而三敗吳人，復立。（楚復立也。○敗，必邁反。復，扶又反。）何以謂之吳也？（據戰稱子。）狄之也。何謂狄之也？君居其君之寢而妻其君之妻，大夫居其大夫之寢而妻其大夫之妻，蓋有欲妻楚王之毌者，不正。乘敗人之績，而深為利，居人之國，故反其狄道也。\n五年\n五年，春，王正月，辛亥，朔，日有食之。"
      },
      {
        "index": 32,
        "text": "夏，歸粟於蔡。（蔡侯比年在楚，又為楚所伐，饑，故諸侯歸之粟。）諸侯無粟，諸侯相歸粟，正也。孰歸之？諸侯也。不言歸之者，專辭也。（不言歸之者，主名若獨是魯也。）義邇也。（言此是邇近之事，故不足具列諸侯。）"
      },
      {
        "index": 33,
        "text": "於越入吳。（舊說於越，夷言也。《春秋》即其所以自稱者書之，見其不能慕中國，故以本俗名自通。見，賢遍反。）"
      },
      {
        "index": 34,
        "text": "六月，丙申，季孫意如卒。（傳例曰：「大夫不日卒，惡也。」意如逐昭公，而日卒者，明定之得立由乎意如，《春秋》因定之不惡，而書日以示譏，亦猶公子翬非桓之罪人，故於桓不貶。○惡，烏路反。翬，許韋反。）\n秋，七月，壬子、叔孫不敢卒。\n冬，晉士鞅帥師圍鮮虞。\n六年\n六年，春，王正月，癸亥，鄭遊帥師滅許，以許男斯歸。二月，公侵鄭。\n公至自侵鄭。\n夏，季孫斯、仲孫何忌如晉。（仲孫忌，而曰仲孫何忌，甯所未詳。《公羊傳》曰：「譏二名。」）\n秋，晉人執宋行人樂祁？。"
      },
      {
        "index": 35,
        "text": "冬，城中城。城中城者，三家張也。（大夫稱家，三家：仲孫、叔孫、季孫也。三家侈張，故公懼而脩內城，譏公不務德政，恃城以自固。○張，如字，一音下亮反，注同。）"
      },
      {
        "index": 36,
        "text": "疏「三家張也」。○釋曰：釋之異辭，何也？凡城之志，皆譏。傳於「冬，城諸及防」，解「可城」，言間隙無事，理實有譏。今不釋，恐同彼傳，言志城之中雖得間隙，復有畏張侈之患，還與皆譏之義同，或是義與可城同也。\n或曰，非外民也。季孫斯、仲孫忌帥師圍鄆。\n七年\n七年，春，王正月。\n夏，四月。\n秋，齊侯、鄭伯盟於咸。（咸音咸。）"
      },
      {
        "index": 37,
        "text": "齊人執衛行人北宮結，以侵衛。以，重辭也。衛人重北宮結。（齊以衛重結，故執以侵之，若楚執宋公以伐宋。凡言以，皆非所宜以。）"
      },
      {
        "index": 38,
        "text": "疏「以重辭也」。○釋曰：前注云「以有二義」，今注即云「凡言以，皆非所宜以」，是一義，而曰二何？解，楚執宋公，兩君相執，傳以言重，辭別於凡以。今此君而執臣，明以國重，不言與二君共例，故發例同之。二義巳見，故注更言「凡以而起義，解以者，不以者，不止釋此文。」\n齊侯、衛侯盟於沙。（沙，地。）大雩。齊國夏帥師伐我西鄙。　九月，大雩。\n冬，十月。\n八年\n八年，春，王正月，公侵齊。公至自侵齊。二月，公侵齊。（未得志故。）\n三月，公至自侵齊。公如，往時致月，危致也。往月致時，危往也。往月致月，惡之也。（惡，烏路反。）"
      },
      {
        "index": 39,
        "text": "疏「公如」至「致也」。○釋曰：復發傳何？解莊二十三年起例，公行有危而書月。今公伐齊有危，危而書月，一時之間，再興兵革危懼之理，義例所詳，故重說以明之。\n曹伯露卒。\n夏，齊國夏帥師伐我西鄙。公會晉師於瓦。（瓦，衛地也。）公至自瓦。\n秋，七月，戊辰，陳侯柳卒。（柳，良久反。）晉士鞅帥師侵鄭，遂侵衛。葬曹靖公。\n九月，葬陳懷公。\n季孫斯、仲孫何忌帥師侵衛。\n冬，衛侯、鄭伯盟於曲濮。（曲濮、衛地。○濮音卜，）。從祀先公。貴復正也。（文公逆祀，今還順。）"
      },
      {
        "index": 40,
        "text": "盜竊寶玉大弓。寶玉者，封圭也。（始封之圭。）大弓者，武王之戎弓也。（是武王征伐之弓。）周公受賜，藏之魯。（周公受賜於周，藏之魯者，欲世世子孫無忘周德也。）非其所以與人而與人，謂之亡。（亡，失也。）非其所取而取之，謂之盜。"
      },
      {
        "index": 41,
        "text": "疏「非其」至「之亡」。○釋曰：於經何例當之？解經言饑，止謂二穀不收。苞宣公之例，五穀不收止在當文，康、饉無例應之。今因盜而發亡例，經無應之。或說非其所以與人謂之亡，是梁伯所行也。梁伯受國於天子，不能撫其民人而自失之。夫國之利器，不可以示人，權之可守，焉得虛假？君貪色好酒，耳目不能聰明，上無正長之治，大臣背叛而國外奔，因若自滅，故謂之亡，此可以應其義。\n九年\n九年，春，王正月。\n夏，四月，戊申，鄭伯蠆卒。（蠆，田邁反。）"
      },
      {
        "index": 42,
        "text": "得寶玉大弓。（杜預曰：「弓，王國之分器也。得之足以為榮，失之足以為辱，故重而書之。」○分器，扶問反。）其不地何也？"
      },
      {
        "index": 43,
        "text": "疏「其不地何也」。○釋曰：據何文而責地？解，此據獲物言地，經言「戰於大棘，獲宋華元」，宜蒙上地，故據彼責此。\n寶玉大弓，在家則羞，不目，羞也。（國之大寶，在家則羞也。況陪臣專之乎！恥甚而不目其地。）"
      },
      {
        "index": 44,
        "text": "疏注 「況陪臣專之乎恥甚而不目其地」。釋曰：下「或曰，陽虎以解眾也」，還是陪臣，何以異之？解，上說不目羞，明失之為辱，得之為榮。榮而言地，地是陪臣之所居。魯能奪陪臣之得，可以明免恥，何為不地？夫以千乘之國，而受辱於陪臣，雖得為榮，書地則恥。或曰之義，得非魯力也。陽虎竊國重寶，非其所用，畏眾之討，送納歸君，故書而記之。\n惡得之？（惡，於何也。○惡音烏，注同。）得之堤下，或曰，陽虎以解眾也。六月，葬鄭獻公。\n秋，齊侯、衛侯次於五氏。（五氏，晉地。）\n秦伯卒。\n冬，葬秦哀公。十年，春，王三月，及齊平。（平前八年再侵齊之怨。）\n夏，公會齊侯於頰穀。（頰，古協反，《左傳》作「夾穀」。）"
      },
      {
        "index": 45,
        "text": "公至自頰穀。離會不致。（雍曰：「二國會曰離，各是其所是，非其所非。」然則所是之是未必是，所非之非未必非。未必非者，不能非人之真非；未必是者，不能是人之真是。是非紛錯，則未有是。是非不同，故曰離。離則善惡無在，善惡無在，則不足致之於宗廟。）何為致也？危之也。危之則以地致何也？為危之也。其危奈何？曰，頰穀之會，孔子相焉。兩君就壇，兩相相揖。（將欲行盟會之禮。○為危，於偽反。相焉，息亮反，下「兩相」同。壇，徒丹反，封土曰壇。）齊人鼓譟而起，欲以執魯君。（群呼曰譟。○鼓譟，素報反。呼，火故反。）孔子曆階而上，不盡一等，而視歸乎齊侯，（階，會壇之階。）曰：「兩君合好，夷狄之民，何為來為？」命司馬止之。（兩君合會，以結親好，而齊人欲執魯君，此無禮之甚，故謂之夷狄之民。司馬，主兵之官，使禦止之。○合好，呼報反，注同。使禦，魚呂反。）齊侯逡巡而謝曰：「寡人之過也。」退而屬其二三大夫曰：「夫人率其君與之行古人之道，二三子獨率我而入夷狄之俗，何為？」（屬，語也。夫人謂孔子也。齊人欲執魯君，是夷狄之行。○逡，一旬反。屬，章欲反。夫人音扶。語，魚呂反。之行，下孟反。）罷會，齊人使優施舞於魯君之幕下。（優，俳。施，其名也。幕，帳。欲嗤笑魯君。○幕音莫。俳，皮皆反。嗤，尺之反。）孔子曰：「笑君者罪當死。」使司馬行法焉，首足異門而出。齊人來歸鄆、讙、龜陰之田者，蓋為此也。（何休曰：「齊侯自頰穀歸，謂晏子曰：「寡人獲過於魯侯，如之何？』晏子曰：『君子謝過以質，小人謝過以文。齊嘗侵魯四邑，請皆還之。』」○讙，好官反。蓋為，於偽反。）因是以見雖有文事，必有武備。孔子於頰穀之會見之矣。（以見，賢遍反。）"
      },
      {
        "index": 46,
        "text": "疏一會之怒，三軍自降，若非孔子，必以白刃喪其膽核矣。敢直視齊侯，行法殺戮，故傳「於頰穀之會見之矣」。後世慕其風規，欽其意氣者，忽若如是毛遂之亢楚王、藺子之脅秦王，俱展一夫之勇，不憚千乘之威，亦善忠臣之鯁骨，是賢亞聖之義勇。\n晉趙鞅帥師圍衛。齊人來歸鄆、讙、龜陰之田。\n叔孫州仇、仲孫何忌帥師圍郈。（郈，叔孫氏邑。郈音後。）\n秋，叔孫州仇、仲孫何忌帥師圍郈。宋樂大心出奔曹。宋公子地出奔陳。\n冬，齊侯、衛侯、鄭遊速會於安甫。（安甫，地名。）叔孫州仇如齊。"
      },
      {
        "index": 47,
        "text": "宋公之弟辰暨宋仲佗、石區出奔陳。（辰為佗所強，故曰暨。○暨，其器反。佗，大河反。區，苦侯反。強，其丈反。）\n十有一年\n十有一年，春，宋公之弟辰，未失其弟也。（言辰未有失其為弟之道，故書弟以罪宋公。）"
      },
      {
        "index": 48,
        "text": "疏 「未失其弟也」。○釋曰：案辰以前年出奔，離骨肉之義；今歲入邑，有叛國之罪。失弟之道，彰於經文，而曰未失，何也？解公不能制禦彊臣，以撫其弟，而使二卿脅以外奔，故著暨以表彊辭，稱弟以見罪，罪在仲石，亦可知矣。今而入國，兩子之情，非辰之意，書及而辨尊卑，言弟以顯無失。然則自陳之力，力由二卿，入蕭之叛，專歸仲石，故重發例以明無罪。"
      },
      {
        "index": 49,
        "text": "及仲佗、石區、公子地，以尊及卑也。自陳、陳有奉焉爾。入於蕭以叛。（蕭，宋邑。）入者，內弗受也。以者，不以也。叛，直叛也。夏，四月。\n秋，宋樂大心自曹入於蕭。（入蕭從叛人，叛可知，故不書叛。）"
      },
      {
        "index": 50,
        "text": "冬，及鄭平。（平六年侵鄭之怨。傳例曰：「盟不日者，渝盟惡之也。」取夫詳略之義，則平不日者，亦有惡矣。蓋不能相結以信。○渝，羊朱反，變也。惡之，烏路反，下同。取夫音符。）\n叔還如鄭蒞盟。（還音旋。）\n十有二年\n十有二年，春，薛伯定卒。\n夏，葬薛襄公。"
      },
      {
        "index": 51,
        "text": "叔孫州仇帥師墮郈。墮猶取也。（陪臣專強，違背公室，恃城為固，是以叔孫墮其城，若新得之，故云墮。墮猶取也。墮非訓取，言今但毀其城，則郈永屬巳，若更取邑於他然。○墮，許規反，毀也。背音佩。）"
      },
      {
        "index": 52,
        "text": "疏注「墮非訓取」。○釋曰：傳言「墮猶取也」，即其訓。而曰非者，何休難云：「當言取，不言墮。實壞耳，無取於訓詁，鄭君如此釋之，今經墮其為義。」\n衛公孟區帥師伐曹。季孫斯、仲孫何忌帥師墮費。（費音祕。）\n秋，大雩。\n冬，十月，癸亥，公會齊侯盟於黃。\n十有一月，丙寅，朔，日有食之。公至自黃。"
      },
      {
        "index": 53,
        "text": "十有二月，公圍成。非國不言圍，圍成，大公也。（以公之重而伐小邑，則為恥深矣，故大公之事而言圍，使若成是國然。）"
      },
      {
        "index": 54,
        "text": "疏注「以公」至「小邑」。○釋曰：案例國曰圍，今邑而言圍，則大都。大都則皆是國，而曰小邑何？解經書公，明成非小，是故言圍。公，一國之貴重；成，三家之大邑。邑比於國為細，擬公為小，比於凡邑則大矣，故書曰圍。\n公至自圍成。何以致？危之也。何危爾？邊乎齊也。（邊謂相接。）\n十有三年\n十有三年，春，齊侯次於垂葭。（葭音加。）\n夏，築蛇淵囿。（蛇淵，地名。○囿音又。）\n大蒐於比蒲。（比音毗。）衛公孟區帥師伐曹。\n秋，晉趙鞅入於晉陽以叛。以者，不以者也。叛，直叛也。"
      },
      {
        "index": 55,
        "text": "疏「叛直叛也」。○釋曰：不解入而重發叛例何？解趙鞅自入巳邑，不從外入。入者，內弗受也，以其無君命，於義不受。同書入之，非專不受，故但釋其叛非實叛，故下書歸明之。非叛而書叛，書叛非真叛也，故復發也。\n冬，晉荀寅、士吉射入於朝歌以叛。（射，食夜反，又食亦反。）"
      },
      {
        "index": 56,
        "text": "晉趙鞅歸於晉。此叛也，其以歸言之，何也？（據叛惡而歸善。）貴其以地反也。貴其以地反，則是大利也？非大利也，許悔過也。許悔過，則何以言叛也？以地正國也。（地謂晉陽也。蓋以晉陽之兵，還正國也。《公羊傳》曰：「逐君側之惡人。」）以地正國，則何以言叛？（據是善事。）其入無君命也。（覬曰：「專入晉陽以興兵甲，故不得不言叛，實以驅惡而安君，則釋兵不得不言歸。《春秋》善惡必著之義。」）\n薛弑其君比。（比，必履反，又毗誌反。）"
      },
      {
        "index": 57,
        "text": "疏「薛弑其君比」。○釋曰：不日月者何？解，傳言剽不正其日，何則？庶子為君而被弑，則不日而月之。傳曰「諸侯時卒，惡之」，宜從此例。薛比書時，亦其惡也。\n十有四年\n十有四年，春，衛公叔戍來奔。晉趙陽出奔宋。（晉趙陽，《左氏》作「衛趙陽」。）"
      },
      {
        "index": 58,
        "text": "二月，辛巳，楚公子結陳、公孫佗人帥師滅頓，以頓子牂歸。（佗，徒河反，又如字。牂，作郎反。）夏，衛北宮結來奔。"
      },
      {
        "index": 59,
        "text": "五月，於越敗吳於槜李。（槜李，吳地。○敗，必邁反。槜李音醉。）吳子光卒。公會齊侯、衛侯於牽。（牽，地。○牽，去賢反。）公至自會。\n秋，齊侯、宋公會於洮。（洮，他刀反。）"
      },
      {
        "index": 60,
        "text": "天王使石尚來歸脤。（脤，祭肉。天子祭畢，以之賜同姓諸侯，親兄弟之國，與之共福。○脤，市軫反。）脤者，何也？俎實也，祭肉也。生曰脤，熟曰膰。其辭石尚，士也。（辭猶書也。○膰音煩，本人作煩。）何以知其士也？天子之大夫不名，石尚欲書《春秋》，（欲著名於《春秋》。）諫曰：「久矣！周之不行禮於魯也。請行脤。」貴復正也。"
      },
      {
        "index": 61,
        "text": "疏「貴復正也」。○釋曰：從祀先公，前有失正之文，於後言貴復正。今復正前失正之文，而曰貴復正何？解復正之文雖同，義須有異，天王不行禮於魯，失正矣。今由石尚而歸脤，美之，故曰「貴復正也」。\n衛世子蒯聵出奔宋。（蒯聵，苦怪反；下五怪反。）衛公孟區出奔鄭。\n宋公之弟辰自蕭來奔。（稱弟，猶未失為弟之行。○行，下孟反。）大蒐於比蒲。"
      },
      {
        "index": 62,
        "text": "疏「大蒐於比蒲」。○釋曰：文承秋，下注云「城莒父」，云無冬者，甯所未詳。然則大蒐在秋，秋則常事。常事不書，書之者何？解，昭八年「秋蒐於紅」，傳曰「正也」，正所以譏不正，後比蒲大蒐失禮，因此見正。今定公以十三年大蒐，秋事而於夏行之，失正，至此十四年大蒐，書正以明前不正也。\n邾子來會公。（會公於比蒲。）城莒父及霄。（無冬，甯所未詳。）"
      },
      {
        "index": 63,
        "text": "疏注「無冬」至「未詳」。○釋曰：桓七年注云「下無秋冬」，今不言下何？解，桓七年夏有人事，而秋冬二時不書，復無人事，故云下。今此上有秋，下有人事而無冬，故直云無冬。不言下，明冬宜在人事之上也。\n十有五年"
      },
      {
        "index": 64,
        "text": "十有五年，春，王正月，邾子來朝。（朝，直遙反。）鼷鼠食郊牛，牛死，改小牛。（不言所食，食非一處而至死。\n鼷音兮。處，昌慮反。）不敬莫大焉。（定公不敬最大，故天災最甚。）"
      },
      {
        "index": 65,
        "text": "疏「不敬莫大焉」。○釋曰：凡鼠食牛，皆是不敬，而曰莫大何？解成七年「鼷鼠食郊牛角」，「過有司也」，改卜牛，鼷鼠又食其角」，歸罪於君，皆道其所，傳明不敬之罪小。今牛體遍食，不敬之罪大也。\n二月，辛丑，楚子滅胡，以胡子豹歸。\n夏，五月，辛亥，郊。（譏不時也。）壬申，公薨於高寢。（高寢，宮名。）高寢，非正也。"
      },
      {
        "index": 66,
        "text": "疏「高寢非正也」。○釋曰：重發傳何？解，高者大名，嫌是路寢之流，故發傳明之。鄭罕達帥師伐宋。齊侯、衛侯次於渠蒢。（渠蒢，地也。○蒢，直居反。）\n邾子來奔喪。喪急，故以奔言之。\n疏「喪急」至「言之」。○釋曰：奔喪之制，日行百里，故傳言急，所以申匍匐之情也。"
      },
      {
        "index": 67,
        "text": "秋，七月，壬申，弋氏卒。妾辭也。（不言夫人薨。○弋氏，羊職反，哀公之母，《左氏》作「姒氏也」。）哀公之母也。八月，庚辰，朔，日有食之。"
      },
      {
        "index": 68,
        "text": "九月，滕子來會葬。（邾、滕，魯之屬國，近則來奔喪，遠則來會葬。於長帥之喪，同之王者，書非禮。○長，丁丈反。帥，所類反。）"
      },
      {
        "index": 69,
        "text": "疏注「邾滕」至「屬國」。○釋曰：將何據也？解，范答薄氏云：「屬國，非私屬，五國為屬，屬有長，曹、滕、二邾、莒世屬服事我，故謂之屬。」○注「近則」至「非禮」。○釋曰：若如此注意，以奔喪為禮，會葬為非。然則王者之喪，諸侯會，出何文證？若以會葬非禮，何以范例云會葬四？案經有三，范總云會葬禮何？解，傳言奔喪喪急，不言非禮可知。諸侯自相會葬，傳無釋文，但釋天子之會葬，云其志重天子之禮，又曰在鄙上，明其別於諸侯。傳曰「周人有喪，魯人有喪。周人吊，魯人不吊」，周人責魯人曰「吾君親之」，是以知王者之喪，諸侯親會之。范云四，四當為三，古者四三皆積畫，字有誤耳。會葬，禮也。據釋天子之大夫來會葬，言者重天子之禮，故范例舉之，不謂皆是禮也。\n丁巳，葬我君定公。雨，不克葬。葬既有日，不為雨止，禮也。雨不克葬，喪不以製也。"
      },
      {
        "index": 70,
        "text": "戊午，日下稷，乃克葬。（稷，昃也。下昃謂脯時。○為，於偽反。稷如字，《左氏》作「昃」。脯，布吳反。）"
      },
      {
        "index": 71,
        "text": "疏「葬既有日」。○釋曰：重發傳何？解，頃熊夫人，今此人君嫌禮異，故發傳以明之。且彼言日中，此言日下稷；彼言而，此言乃，文並不同。釋既不異，義體相似。\n乃，急辭也，不足乎日之辭也。（宣八年注詳矣。）"
      },
      {
        "index": 72,
        "text": "疏注「宣八」至「詳矣」。○釋曰：范例云「克例有六」，則數何文以充之？解鄭伯克段一，不克納二，雨不克葬、日中而克葬各二，是謂四，通前二為六也。\n辛巳，葬定弋。（定弋，《左氏》作定姒。）\n冬，城漆。"
      }
    ]
  }
}