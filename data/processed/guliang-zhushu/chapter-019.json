{
  "chapterNumber": 19,
  "title": "春秋穀梁傳註疏卷18 (Guliang Zhushu, Volume 18)",
  "sourceContent": {
    "paragraphs": [
      {
        "index": 0,
        "text": "○昭公\n（起十四年，盡三十二年）\n十有四年"
      },
      {
        "index": 1,
        "text": "十有四年，春，意如至自晉。大夫執則致，致則名，意如惡，然而致，見君臣之禮也。（大夫有罪，則宜廢之。既不能廢，不得不盡為君臣之恩，故曰「見君臣之禮」。○見君，賢遍反。）"
      },
      {
        "index": 2,
        "text": "疏「大夫執則致」。○釋曰：重發傳者，單伯書字，意如則書名，婼又無罪，以見三者義異，故各發傳也。三月，曹伯滕卒。夏，四月。\n秋，葬曹武公。八月，莒子去疾卒。（去，起呂反。）\n疏「八月」至「疾卒」。○釋曰：不正前巳見說，今卒書月，莒行夷禮，故無嫡庶之異。"
      },
      {
        "index": 3,
        "text": "冬，莒殺其公子意恢。（恢，苦回反。）言公子而不言大夫，莒無大夫也。莒無大夫，而曰公子意恢，意恢賢也。曹、莒皆無大夫，其所以無大夫者，其義異也。（曹叔振鐸，文王之子，武王封之於曹，在甸服之內，後削小爾。莒，已姓，東夷，本微國。○振鐸，之慎反；下大各反。甸，徒遍反。已姓音已，一本又音祀。）"
      },
      {
        "index": 4,
        "text": "疏「曹莒」至「異也」。○釋曰：傳言此者，總而言之，則小國無大夫也。就事而釋，則曹、莒有異，故傳辨之。○注「曹叔」至「之國」。○釋曰：曹是文王之子，封於曹者，《世本》文。「在甸服之內」者，定四年《左傳》文。\n十有五年\n十有五年，春，王正月，吳子夷卒。（末，亡葛反。）"
      },
      {
        "index": 5,
        "text": "二月，癸酉，有事於武宮。籥入，叔弓卒，去樂卒事。君在祭樂之中，聞大夫之喪，則去樂卒事，禮也。（祭樂者，君在廟中祭作樂。○籥，由若反。去，起呂反。）"
      },
      {
        "index": 6,
        "text": "疏「禮也」。○釋曰：禮則不疑，而曰有變以聞可乎？似有嫌，嫌則非禮，非禮何以言禮也？解云，祭祀重禮，國之大事，一物不具，則為失所，以卿佐之卒，而闕先君之樂而不止祭，嫌有失禮。釋之複言可乎，問言禮意。"
      },
      {
        "index": 7,
        "text": "君在祭樂之中，大夫有變，以聞，可乎？（變謂死喪。）大夫，國體也。（君之卿佐，是謂股肱，故曰國體。）古之人重死，君命無所不通。（死者不可複生，重莫大焉。是以君雖在祭樂之中，大夫死，以聞可也。○複，扶又反。）"
      },
      {
        "index": 8,
        "text": "疏「君命」至「不通」。○釋曰：解命告也。大夫與君一體，情無疑二，祭祀雖重，以卒告君，君當哀其喪而止祭，不得以輕廢重，故死可以聞也。\n夏，蔡朝吳出奔鄭。（朝吳，蔡大夫。）六月，丁巳，朔，日有食之。\n秋，晉荀吳帥師伐鮮虞。\n冬，公如晉。\n十有六年\n十有六年，春，齊侯伐徐。楚子誘戎蠻子殺之。（楚子不名，戎蠻子非中國故。）\n夏，公至自晉。\n秋，八月，巳亥，晉侯夷卒。\n九月，大雩。季孫意如如晉。\n疏「意如如晉」。○釋曰：何以在葬上？解云，有本末事，書前後文不得同。\n冬，十月，葬晉昭公。\n十有七年\n十有七年，春，小邾子來朝。（朝，直遙反。）\n夏，六月，甲戌，朔，日有食之。\n秋，郯子來朝。\n八月，晉荀吳帥師滅陸渾戎。（滅夷狄時，潞子嬰兒賢則日，此月者，蓋亦有殊於常戎。）"
      },
      {
        "index": 9,
        "text": "冬，有星孛於大辰。一有一亡曰有。於大辰者，濫於大辰也。（劉向曰：「大辰者，大火也。不曰孛於大火，而曰大辰者，謂濫於蒼龍之體，不獨加大火。」○星孛，蒲內反。孛於，本又作茀，音佩。）楚人及吳戰於長岸。（長岸，楚地。）兩夷狄曰敗，（夷狄不能結日成陳，故曰敗，「於越敗吳於槜李」是也。 ○曰敗，必邁反，下文及注同。成陳，直刃反。槜李音醉。）中國與夷狄亦曰敗。（「晉荀吳敗狄於大鹵」是也。）楚人及吳戰於長岸，進楚子，故曰戰。"
      },
      {
        "index": 10,
        "text": "疏 「進楚子，故曰戰」。○釋曰：何嫌以發？解戰言及，所以別客主，不施直，不言及，或在上，或在下。案宋襄伐齊，云及在上，所以惡宋襄。宣十二年邲之戰，楚言及在下，所以不惡楚者，據無罪言之直，用兵得理則客直。今楚稱及而在上，與邲戰之義反，嫌惡楚而善吳，吳以伯舉有辭序上，稱及以罪楚。今兩夷言戰，有違常例，二國曲直得失未分，故須起例以明之。\n十有八年\n十有八年，春，王三月，曹伯須卒。"
      },
      {
        "index": 11,
        "text": "夏，五月，壬午，宋、衛、陳、鄭災。其誌，以同日也。其日，亦以同日也。或曰，人有謂鄭子產曰：「某日有災。」子產曰：「天者神，子惡知之。」是人也，同日為四國災也。（惡音烏。）"
      },
      {
        "index": 12,
        "text": "疏「其誌」至「同日」。○釋曰：二文釋何？解襄九年「宋災」，傳曰「故宋也」，明之災得書之由。然則宋常，錄三國事非常也，故傳曰「同日也」。解衛、陳、鄭得書之意以此，故複問外災不日之義，見同日，故不得不兩文釋之。鄭子產之言，明天時人事，報應有驗，重其同日，故經書其文，傳載其事。劉向以為宋、陳王者之後，衛、鄭周之同姓，時景王在，劉子、單子事王猛，召氏、尹氏立王子朝，朝，楚之出也。及宋、衛、陳、鄭皆外附於楚，無尊周室之心。後三年崩，王室亂，故天災四國，若曰不救，反從楚廢世子，言不正以害王室，明以同辜。\n六月，邾人入鄅。（鄅音禹，又音矩。）\n秋，葬曹平公。\n冬，許遷於白羽。（白羽，許地。）\n十有九年\n十有九年，春，宋公戊邾。"
      },
      {
        "index": 13,
        "text": "夏，五月，戊辰，許世子止弑其君買。日弑，正卒也。（蔡世子般實弑父，故以比之夷狄，而不書日。止弑而日，知其弑；止不弑，則買正卒也。）正卒，則止不弑也。不弑而曰弑，責止也。（責止不嘗藥。）"
      },
      {
        "index": 14,
        "text": "疏「正卒」至「責止也」。○釋曰：責止則實，實文不可虛加，而複書葬以赦何？解止進藥之罪，不由於醫，罪連於許君，故書殺責止，止實不弑，宜書葬以赦之。《春秋》子弑父，皆非子失教訓之道，獨於此見之何？有義而然，因其可責而責之。若商臣、蔡般之流，行同禽獸，不得為小人，非可責之限，故傳詳例於此。"
      },
      {
        "index": 15,
        "text": "止曰：「我與夫弑者，不立乎其位。」以與其弟虺。（止自責曰，我與弑君之人同罪。於是致君位於弟。○與夫音豫，又如字；下音扶。虺，許鬼反。）哭泣，歠飦粥，嗌不容粒。（嗌，喉也。○歠，昌悅反，又常悅反。之然反，又居言反，粥也。粥，之六反。嗌音益，咽喉也。容粒音立。）未逾年而死。故君子即止自責而責之也。（就其有自責心，故以備禮責之。）\n已卯，地震。"
      },
      {
        "index": 16,
        "text": "秋，齊高發帥師伐莒。冬，葬許悼公。日卒時葬，不使止為弑父也。曰，子既生，不免乎水火，母之罪也。羈貫成童，不就師傅，父之罪也。（羈貫，謂交午翦發以為飾。成童，八歲以上。○羈又作羈。貫，古亂反。）就師學問無方，心誌不通，身之罪也。心誌既通，而名譽不聞，友之罪也。名譽既聞，有司不舉，有司之罪也。有司舉之，王者不用，王者之過也。（不敢罪上，故言過。）許世子不知嘗，藥累及許君也。（許君不授子以師傅，使不識嘗藥之義，故累及之。○累，劣偽反。）\n二十年\n二十年，春，王正月。"
      },
      {
        "index": 17,
        "text": "夏，曹公孫會自夢出奔宋。自夢者，專乎夢也。（能專製夢。○自夢，無工反，又亡忠反，又亡弄反，本或作蔑，《左氏》作「鄸」。）曹無大夫，其曰公孫，何也？言其以貴取之，而不以叛也。（會以公孫之貴而得夢，既而不以之叛，明曹君無道，致令其奔，非會之罪，故書公孫以善之。○令，力呈反。）"
      },
      {
        "index": 18,
        "text": "疏「曹無大夫」。○釋曰：再發傳者何？解前崇曹羈之殺，此重公孫之奔，奔殺異辭，而同例發明，明其俱賢而得書，明小國無大夫也。"
      },
      {
        "index": 19,
        "text": "秋，盜殺衛侯之兄輒。盜，賤也。其曰兄，母兄也。目衛侯，衛侯累也。（覬曰：「諸侯之尊，弟兄不得以屬通。經不書衛公子，而目言衛侯之兄者，惡其不能保護其兄，乃為盜所殺，故稱至賤殺至貴。」○惡其，烏路反。）"
      },
      {
        "index": 20,
        "text": "疏「盜賤也」。○釋曰：複發傳何？解殺大夫稱人者，謂誅有罪，故盜殺三卿，云不以上下道，明大夫之例，母兄之殺，宜係於君自殺也。不能保存母兄，令為盜所殺，故書兩下之文，以至賤而殺至貴，故不得言上下道。稱盜雖同，本事例異，故發傳也。"
      },
      {
        "index": 21,
        "text": "然則何為不為君也？（嫡兄宜為君。○嫡，丁曆反。）曰，有天疾者，不得入乎宗廟。輒者何也？曰，兩足不能相過，齊謂之綦，楚謂之踙，衛謂之輒。（綦音其，又其冀反，劉兆云：「綦，連並也。」踙，女輒反，劉兆云：「聚合不解也。」輒本亦作縶，劉兆云：「如見絆縶也。」）"
      },
      {
        "index": 22,
        "text": "冬，十月，宋華亥、向寧、華定出奔陳。（徐邈曰：「月者，蓋三卿同出，為禍害重也。君以臣為體，民以君為命，凡為憂者大，害民處甚，《春秋》皆變常文而示所謹，非徒足以見時事之實，亦知安危監戒云耳。」○處，昌慮反。以見，賢遍反。）\n十有一月，辛卯，蔡侯廬卒。"
      },
      {
        "index": 23,
        "text": "疏注「月者」至「害重也」。○釋曰：宋萬以一卿而詳之，又弟辰以五大夫而不月何？解，宋萬乃出月，見宋人不討賊，致令得奔，故謹而月之；弟辰為仲佗所彊，元無去意，為患輕，故不月。\n二十有一年\n二十有一年，春，王三月，葬蔡平公。\n夏，晉侯使士鞅來聘。"
      },
      {
        "index": 24,
        "text": "宋華亥、向寧、華定自陳入於宋南裏以叛。自陳，陳有奉焉爾。入者，內弗受也。其曰宋南裏，宋之南鄙也。以者，不以者也。叛，直叛也。（言不作亂。）"
      },
      {
        "index": 25,
        "text": "疏「自陳」至「焉爾」。○釋曰：複發傳何？解從外之叛而加自，自實有力，嫌其言自叛，不由外納力。複言「內弗受也」，與入邑異例，不受為同。複言以有嫌異於竊地者，故發例同之。○注「言不作亂」。○釋曰：則作亂不得言叛，當以作亂書，欒盈、良霄是也。傳言叛，是與作亂是也。\n秋，七月，壬午，朔，日有食之。\n八月，乙亥，叔輒卒。（叔弓之子。）"
      },
      {
        "index": 26,
        "text": "冬，蔡侯東出奔楚。東者，東國也。何為謂之東也？王父誘而殺焉，（「楚子虔誘蔡侯般，殺之於申」。○蔡侯東，《左氏》及《公羊》作「蔡侯朱」。）父執而用焉，（「執蔡世子友以歸，用之」是也。）奔，而又奔之。曰東，惡之而貶之也。（奔既罪矣，又奔讎國，惡莫大焉。○惡之，烏路反。）\n公如晉，至河乃複。\n二十有二年\n二十有二年，春，齊侯伐莒。\n宋華亥、向寧、華定自宋南裏出奔楚。自宋南裏者，專也。（專製南裏。）\n大蒐於昌間。（間如字，一音？。）秋而曰蒐，此春也，其曰蒐何也？以蒐事也。"
      },
      {
        "index": 27,
        "text": "疏「秋而」至「蒐事」。○釋曰：何以發傳於此？解大蒐有五，八年發例，見正譏不正。比蒲之蒐在夏之末，承秋之初，尚可以蒐，則承春之首，不可之甚，故須發傳以彰甚也。\n夏，四月，乙丑，天王崩。"
      },
      {
        "index": 28,
        "text": "六月，叔鞅如京師。○葬景王。（叔鞅，叔弓子。天子誌崩不誌葬，誌葬，危不得以禮葬也。月者，亦為葬景王起。○亦為，於偽反。）"
      },
      {
        "index": 29,
        "text": "疏「六月葬景王」。○釋曰：何以不書日？解傳言日甚矣。其不葬之辭，恐其甚之不明，日以起之。今經言王室亂，則甚之可知，故省文也。\n王室亂。亂之為言，事未有所成也。（尹氏立子朝，劉氏、單氏立王猛，俱夫定也。）"
      },
      {
        "index": 30,
        "text": "劉子、單子以王猛居於皇。（皇，地。○單音善。）以者，不以者也。王猛嫌也。（直言王猛，不言王子，是有當國之嫌。）"
      },
      {
        "index": 31,
        "text": "疏「以者不以者也」。○釋曰：複發傳何？解劉、單王之重卿，猛，王之庶子，以貴製庶，嫌其義別，起例以詳之也。\n秋，劉子、單子以王猛入於王城。以者，不以者也。入者，內弗受也。（猛，非正也。）"
      },
      {
        "index": 32,
        "text": "冬，十月，王子猛卒。此不卒者也。（未成君也。）其曰卒，失嫌也。（猛本有當國之嫌，其卒則失嫌，故錄之。）"
      },
      {
        "index": 33,
        "text": "疏「失嫌也」。○釋曰：經言王猛以王為尊，何以言當國？解《春秋》以王為國，若言齊、晉，今言王猛，不言子，與無知同文，故曰當國也。\n十有二月，癸酉，朔，日有食之。\n二十有三年\n二十有三年，春，王正月，叔孫婼如晉。癸丑，叔鞅卒。晉人執我行人叔孫婼。晉人圍郊。（郊，周邑也。）\n夏，六月，蔡侯東國卒於楚。（不日，在外也。以罪出奔，又奔讎國，故不葬。）"
      },
      {
        "index": 34,
        "text": "疏注「不日，在外也」。○釋曰：案諸侯之卒，不日以明庶，不以外為異，傳曰「諸侯時卒，惡之」。今東國奔讎，何以書月？解「許男新臣卒」，上言伐楚，下言卒，無明其在楚，庶子而卒，卒而不日，書時，在外文不明故也。蔡侯在內而卒，卒不書日，傳曰「惡之」。今蔡侯東國，上言東以貶之，下言卒於楚。諸侯之奔，例不書卒。今蔡侯之卒，見奔讎國而死，惡之可知，以在外以明惡，故書月以顯之。○注「又奔讎國，故不葬」。○釋曰：諸侯奔，死於外國，例不卒。何直不葬？有義而然。諸侯不卒則已，卒宜有葬，葬不書者，義有所見，義不必同，或從失德。今蔡侯不卒，卒於讎國，書卒而不葬。\n秋，七月，莒子庚輿來奔。"
      },
      {
        "index": 35,
        "text": "戊辰，吳敗頓、胡、沈、蔡、陳、許之師於雞甫。（雞甫，楚地。○雞甫，《左氏》作「雞父」。）胡子？、沈子盈滅。（國雖存，君死曰滅。○？，苦門反。盈本亦作逞。）中國不言敗，此其言敗，何也？（據宣十二年「晉荀林父及楚子戰於邲，晉師敗績」，不言楚敗晉師。）"
      },
      {
        "index": 36,
        "text": "疏「中國不言敗」。○釋曰：釋其滅。案經「戰於韓，獲晉侯」，「戰於大棘，宋師敗績，獲華元」。「中國不言敗」，直言戰於雞甫，敗頓、胡、沈、蔡、陳、許之師，胡子？、沈子盈滅。定以言敗？解言「楚人及吳戰於長岸」，傳曰「進楚子」。然則邲之戰，直在楚，以中國不言敗？今吳無進，稱為夷狄，故不稱戰。及敗績，以釋其滅，足賢胡、沈之君，亦明吳之不進也。"
      },
      {
        "index": 37,
        "text": "中國不敗，胡子？、沈子盈其滅乎？其言敗，釋其滅也。（若師不敗，則君無由滅也。賢胡、沈之君死社稷。）獲陳夏齧。獲者，非與之辭也，（賢夏齧，雖獲不病，以其得眾也。義與華元同。○夏，戶雅反。齧，五結反。）"
      },
      {
        "index": 38,
        "text": "疏注「與華元同」。○釋曰：國書亦然，而無傳釋，而經文有異，何得稱同？解，華元有故而止，文雖不同，明賢之義不別，國書文同而義同也。\n上下之稱也。（君死曰滅，臣得曰獲，君臣之稱。○之稱，尺證反。注「之稱」同。）"
      },
      {
        "index": 39,
        "text": "天王居於狄泉。（敬王辟子朝。狄泉，周地。○辟音避。）始王也。其曰天王，因其居而王之也。（天子逾年即位稱王，敬王逾年而出，故曰始王。雖不在國行即位之禮，王者以天下為家，故居於狄泉稱王。）"
      },
      {
        "index": 40,
        "text": "疏「始王」至「之也」。○釋曰：注云「天子逾年即位稱王，敬王逾年而出，故曰始王」，天子之稱天王，是常例也，而傳云「始王」，注云「逾年」者，未通此傳之意解子猛當國，朝亦非正。景王以三十一年夏四月崩，六月葬，劉、單二子以王猛居於皇，複入王城，冬而猛卒。至今敬王逾年而既葬，所繼者承景王之崩，不繼者承王猛之卒，是年七月敬王立，當逾年既葬之例。此歲尹氏立子朝，將圖神器，天下凶懼，其主無雖複常稱其所在，著其始王也。"
      },
      {
        "index": 41,
        "text": "尹氏立王子朝。（隱四年「衛人立晉」，傳曰「稱人以立，得眾也」。此言尹氏立，明唯尹氏欲立之。）立者，不宜立者也。朝之不名，何也？（據晉之名惡，今朝亦惡，怪不直名而言王子。○惡，烏路反，下同。）別嫌乎尹氏之朝也。（若但言尹氏立朝，則嫌朝是尹氏之子，故言王子以別之。○別，彼列反。）"
      },
      {
        "index": 42,
        "text": "疏「立者」至「者也」。○釋曰：重發傳何？解，衛、晉得眾，言立嫌非所宜。此子朝失眾，獨在尹氏，故言立以著不宜，文同而義異，故複發傳，別嫌乎尹氏之朝。○注云「嫌朝是尹氏之子」。○釋曰：夫國之大事，莫善繼統。繼統之道，勿盛嫡胄。繼無承重，宜擇立其次，故單子、劉子立猛，文稱當國，其次子無命，故獨言立，言立彰不宜，明有絪王之意。今周室雖衰，鼎命在上，四方諸侯，知一人之貴繼，成康之道滅，典法之文存，祭號大名不可虛置，巍巍聖寶寧得空假？鄫以區區之小，而以外孫為嗣，書其滅亡，以為將來之戒，況天下重任，豈得異姓？尹氏不擇天道，不達人事，不自立其子，當有同心之授，不義之罪。禦假一朝之勢，以集四海之士，此理灼然，而愚夫之所不或，何為孔子書經，遊夏為傳？經於不疑之中，而疆生疑；於無嫌之義，而巧出嫌。恐朝為尹氏之子，為當有旨，解周室大亂，骨肉乖離，故王猛有絪奪之心，單、劉懷翼戴之誌，敬王孤立，猛卒之後，而朝逆尹氏之世卿，婚媾王室，禍亂之基，固可奪之。初自立，或招乘釁之眾，集負險之民，堅冰之際，或有無妄之會，經別嫌尹氏，不亦宜乎！衰亂之世，何所不為？鄫立異姓，周亦致疑，疑而須別，別嫌立朝者，此其旨矣。\n八月，乙未，地震。\n冬，公如晉，至河，公有疾，乃複。疾不誌，此其誌，何也？釋不得入乎晉也。"
      },
      {
        "index": 43,
        "text": "疏「有疾」至「晉也」。○釋曰：解公之如晉，四不得入，假言有疾，實由季孫之不入。今實有疾，別於無疾而反也。\n二十有四年\n二十有四年，春，王二月，丙戌，仲孫玃卒。"
      },
      {
        "index": 44,
        "text": "婼至自晉。大夫執則致，致則挈，由上致之也。（上謂宗廟也。致臣於廟，則直名而已，所謂君前臣名。○挈，苦結反。）夏，五月，乙未，朔，日有食之。\n秋，八月，大雩。○丁酉，杞伯鬱釐卒。（釐，力之反。）\n冬，吳滅巢。葬杞平公。\n二十有五年\n二十有五年，春，叔孫婼如宋。\n夏，叔倪會晉趙鞅、宋樂大心、衛北宮喜、鄭遊吉、曹人、邾人、滕人、薛人、小邾人於黃父。"
      },
      {
        "index": 45,
        "text": "有？鵒來巢。一有一亡曰有。來者，來中國也。（？鵒不渡濟，非中國之禽，故曰來。○？，其俱反，本又作鸛，音權，《左氏》作「？」，《公羊》作「鸛」。鵒音欲。濟，子禮反。）"
      },
      {
        "index": 46,
        "text": "疏「一有」至「中國」。○釋曰：重發傳者何？解鴝鵒者飛鳥，與蜚蜮異，稱有為同，故重發傳。云「來者，來中國也」，何嫌而發？解蜚蜮不言來，不見所從；麟不言來者，欲但於中國，不外之。"
      },
      {
        "index": 47,
        "text": "鵒穴者而曰巢。（劉向曰：「去穴而巢，此陰居陽位，臣逐君之象也。」）或曰，增之也。（如增言巢爾，其實不巢也。雍曰：「凡《春秋》記災異，未有妄加之文。或說非也。」）"
      },
      {
        "index": 48,
        "text": "秋，七月，上辛，大雩。季辛，又雩。季者，有中之辭也。（不言中辛，中辛無事。）又，有繼之辭也。（緣有上辛大雩，故言又也。）九月，乙亥，公孫於齊。孫之為言猶孫也，諱奔也。"
      },
      {
        "index": 49,
        "text": "次於陽州。次，止也。（陽州，齊竟上之地。未敢直前，故止竟也。○公孫音遜，本亦作遜，下同。齊竟音境，下同。）"
      },
      {
        "index": 50,
        "text": "疏「孫之」至「奔也」。○釋曰：複發傳何？解前發例於夫人，今複發例於公，明其同義，以別尊卑之辭詳略也。\n齊侯唁公於野井。（野井，齊地。齊侯來唁公，公逆之至野井。唁音彥。）吊失國曰唁，唁公不得入於魯也。"
      },
      {
        "index": 51,
        "text": "疏「吊失」至「魯也」。○釋曰：言吊足以釋之，複言不入於魯地則曰唁者，彰公失國。言不得入魯，繼國事之辭，言可以書唁，而不詳其文。冬，十月，戊辰，叔孫婼卒。"
      },
      {
        "index": 52,
        "text": "十有一月，已亥，宋公佐卒於曲棘。（曲棘，宋地。）邡公也。（邡當為訪。訪，謀也。言宋公所以卒於曲棘者，欲謀納公。○邡音方，又音訪。）"
      },
      {
        "index": 53,
        "text": "疏注 「宋公」至「納公」。○釋曰：案諸侯之卒，卒在外，書地。書地，縱不納公，何得略以見義？解諸侯卒書地者，地有遠近、國邑之別，故鄵、扈非國，晉侯因會旦而鄭伯未見諸侯之所，許男朝楚，蔡奔讎國，四者書地，地有所由。今曲棘非國，是未喻竟，當從鄵、扈之例既明矣。釋以謀納公為義，義葉鄵、扈而例不異。"
      },
      {
        "index": 54,
        "text": "十有二月，齊侯取鄆。（取鄆以居公。）取，易辭也。內不言取，以其為公取之，故易言之也。（易，以豉反。為，於偽反。）"
      },
      {
        "index": 55,
        "text": "疏「取易辭」。○釋曰：與濟西、讙、闡同異若何？解，取者易之辭，易辭之義兼內，外內之釋雖同，同而事辨異，異則反覆釋之，故曰「為公取之」。言非季氏之賂，忠臣之意，非實易辭。尊君抑臣，與濟西同文。前不異外之易者，實易，宋取鄭師是也。\n二十有六年\n二十有六年，春，王正月，葬宋元公。\n三月，公至自齊，居於鄆。公次於陽州，其曰至自齊，何也？（據公但至陽州，未至齊。）"
      },
      {
        "index": 56,
        "text": "疏注「據公」至「陽州」。○釋曰：後如晉，出致不同，傳以見出致，解公初至於陽州，後如晉。乾侯出不同，傳以見齊侯為義，雖至陽州，可以齊致，明乾侯之致，不見晉侯，故下二十九年注云「以乾侯致，不得見晉侯故。」"
      },
      {
        "index": 57,
        "text": "以齊侯之見公，可以言至自齊也。（「齊侯唁公於野井」，以親見齊侯為重，故可言至自齊。）居於鄆者，公在外也。（若但言公至自齊，而不唁居於鄆，則公得歸國，欲明公實在外，故言居於鄆。）"
      },
      {
        "index": 58,
        "text": "疏「公在外」。○釋曰：又日前不外公，言外何？解，言外者，據內生名，公雖出奔，臣子不得外公，存錄之如在國。在國之文，不得實同，故言居鄆以別之。"
      },
      {
        "index": 59,
        "text": "至自齊，道義不外公也。（至自齊者，臣子喜君父得反，致宗廟之辭爾。今君雖在外，猶以在國之禮錄之，是崇君之道。）\n夏，公圍成。（成，孟氏邑。）非國不言圍，所以言圍者，以大公也。（崇大其事。）"
      },
      {
        "index": 60,
        "text": "疏「非國」至「大公也」。○釋曰：何解凡邑不言圍，指小都，都之大者則國。此文是於三家疆大，邑過百乘，比之小國，國家之患，良由此起。昭公圍成、郈，郈人不服，而臣之邑不順，季氏之權，得國之資，圍而不克，故以大公為文。然則定公雖墮三都，成人不肯，公伐不克，故傳以大公釋之。書致為異，故傳釋之。此不致者，齊無難公之言，不以適齊無為危至，如長葛言圍，非常見義乃殊，故傳不異。"
      },
      {
        "index": 61,
        "text": "秋，公會齊侯、莒子、邾子、杞伯盟於鄟陵。（鄟陵，某地。○鄟陵音專，又市轉反。）公至自會，居於鄆。公在外也。至自會，道義不外公也。"
      },
      {
        "index": 62,
        "text": "疏「義不外公也」。○釋曰：複發傳何？解自齊為虛致，自會為實文，與虛致嫌義有殊，故發不異已。九月，庚申，楚子居卒。"
      },
      {
        "index": 63,
        "text": "冬，十月，天王入於成周。周有入無出也。（始即位非其所，今得還，複據宗廟，是內故可言入。若即位在廟，則王者無外，不言出。）"
      },
      {
        "index": 64,
        "text": "疏「有入無出也」。○釋曰：王也，傳言周而複釋何？解彼明上下一見，則同有出文，故言周。言周有入無出，明天王之身入與出，故發傳也。"
      },
      {
        "index": 65,
        "text": "尹氏、召伯、毛伯以王子朝奔楚。遠矣，非也。（雍曰：「奔篡君之賊，其責遠矣。」○召，上照反。篡，初患反。）"
      },
      {
        "index": 66,
        "text": "疏注「奔篡」至「遠矣」。○釋曰：傳言奔，直奔也。何嫌以發？解，非也，非責之非，責其遠矣。獨言遠者，傳云於周公著例，見上下之文。然則王子瑕不言出是常，常文而無大罪，則從例可知，故省文。至於尹氏，周室之微弱，而日月不誅，子朝使之奔，不足可責遠矣。則剌諸侯，諸侯謂宋、衛、陳、鄭外附於楚，子朝之舅，華戎同心而叛，天子不能誅，則宜遠責諸侯，乃經解傳，宣其責遠矣。傳既責遠，愧奔亦異，故曰：「奔，直奔也」。傳曰奔之惡也，惡其奔讎。子朝之奔，奔讎而曰奔。直奔，惡諸侯之叛，剌其不殊也。\n奔，直奔也。\n二十有七年\n二十有七年，春，公如齊。（自鄆行。）公至自齊，居於鄆。公在外也。"
      },
      {
        "index": 67,
        "text": "疏「公在外也」。○釋曰：發傳不同，而重起例何？解公前孫而至，今如齊，不言孫，反而言至。至言居於鄆，故傳言「公在外也」。異義而文別，故重言例，而文省則義同，義同，亦在外可知也。\n夏，四月，吳弑其君僚。（僚，力雕反。）楚殺其大夫郤宛。（宛，於阮反，又於元反。）\n秋，晉士鞅、宋樂祁、衛北宮喜、曹人、邾人、滕人會於扈。（祁，力兮反，又力私反。扈音戶。）\n冬，十月，曹伯午卒。"
      },
      {
        "index": 68,
        "text": "邾快來奔。（徐邈曰：「自此已前，邾畀我、庶其並來奔，今邾快又至，三叛之人，俱以魯為主。邾，魯鄰國，而聚其逋逃，為過之甚，故悉書之以示譏也。小國無大夫，故但舉名而略其氏。○邾快，苦反。畀，必二反，本或作鼻。逋逃，布吳反。）\n公如齊。公至自齊，居於鄆。\n二十有八年\n二十有八年，春，王三月，葬魯悼公。公如晉，次於乾侯。（不得入於晉。乾侯，晉地。）"
      },
      {
        "index": 69,
        "text": "疏「公如晉」。○釋曰：「解與發圍國之文同，故傳言「公在外也」，明從鄆如齊，不釋言次之，言在外亦顯故。公在外也。"
      },
      {
        "index": 70,
        "text": "夏，四月，丙戌，鄭伯寧卒。（寧，下「滕子寧」皆如字。）六月，葬鄭定公。秋，七月，癸已，滕子寧卒。冬，葬滕悼公。\n二十有九年"
      },
      {
        "index": 71,
        "text": "二十有九年，春，公至自乾侯，居於鄆。（以乾侯致，不得見晉侯故。）齊侯使高張來唁公。唁公不得人於魯也。"
      },
      {
        "index": 72,
        "text": "疏「唁公」至「魯也」。○釋曰：複發傳何？解前「齊侯唁公子野井」，野井，齊地，今來唁公於鄆，鄆是魯地。魯地而言唁，言不得入於魯國都。魯國都謂宗廟所在。唁有遠近，人有尊卑，君臣同文，故重發例也。\n公如晉，次於乾侯。"
      },
      {
        "index": 73,
        "text": "夏，四月，庚子，叔倪卒。季孫意如曰：「叔倪無病而死，此皆無公也。是天命也。非我罪也。」（言叔倪欲納公，無病而死，此皆天命，使魯無君爾，魯公之出非我罪。○叔倪，五計反，又五兮反，《左氏》作「詣」。）"
      },
      {
        "index": 74,
        "text": "疏「皆無公也」，○釋曰：叔倪之卒事，無公而曰皆何？解經言「宋公佐卒於曲棘」，傳言「邡公也」，今叔倪複卒，傳曰「皆無公也」。秋，七月。"
      },
      {
        "index": 75,
        "text": "冬，十月，鄆潰。潰之為言上下不相得也。上下不相得則惡矣，亦譏公也。（公既出奔，不能改德脩行，居鄆小邑，複使潰亂，德之不建，如此之甚。○潰，戶內反。惡，烏路反，又如字。行，下孟反。複，扶又反。）"
      },
      {
        "index": 76,
        "text": "疏「潰之」至「得也」。○釋曰：重發起列何？解上下不相得之為罪與國同，故例詳之。此年三月，次於乾侯，來還於鄆。冬而鄆潰，嫌自潰，不責於公，故言「亦譏公也」。\n昭公出奔，民如釋重負。（傳明昭公有過，非但季氏之罪。）\n三十年\n三十年，春，王正月，公在乾侯。中國不存公，存公故也。（中國，猶國中也。）"
      },
      {
        "index": 77,
        "text": "疏注「中國」至「中也」。釋曰：曰凡言國中，指謂魯也。中國指其諸夏。諸夏為中國，據夷狄為外。案成昭適晉，並逾年而不言在，襄二十八年「公如楚」，二十九年書「公在楚」，傳曰「閔公也」，為楚所致，存錄之。然則此文中國，國中何為變中國者何？解中國逾年不言在，親倚之情，如國莫二，比之國中，不以言中非諸夏。且昭以二十五年出奔，二十六年居鄆，是魯地不存公。二十七年、二十八年亦如之，至此寄在乾侯。乾侯為晉地，明公去魯竟而入於晉界，不複重還，遂卒於外。雖複生存居地壤，於予來歸，來不居茲日，故傳以有故釋之，所以閔公。范例云：「在，有故。言在，非所在也。」\n夏，六月，庚辰，晉侯去疾卒。（去，起呂反。）\n秋，八月，葬晉頃公。（頃音傾。）\n冬，十有二月，吳滅徐。（滅夷狄時。月者，為下奔起。○為，於偽反。）"
      },
      {
        "index": 78,
        "text": "疏注 「月者」至「奔起」。○釋曰：案滅中國日，出奔月，輕於滅。滅夷狄時，奔何得更月？解，范答薄氏云：「國不滅而，出以月為國，國滅例而出，出重發於滅，滅夷狄雖時，猶加於月。」然則溫子不滅而出奔，何以不月？有義而然。弦子之奔，文承八月之下，溫子以逃，在正月之後，何知不月？傳於弦子滅言「不日，微國」，微國則例月，例月則不關於君出，君出之重，不大於滅國。范云出重於滅者，言既滅其國，君不死難，比之常奔恒滅，則為重矣。滅在月例者，君出不複加日，明滅重矣。月亦是，譚子出月，月關滅國，滅國例之同，同例在不日。傳於滅國詳略之，更於潞子發夷狄之遠例，於鄫亡見中國之變稱，義例成矣。潞子之賢從自盟，滅國獲君，君或出奔，名為罪，皆有罪，故注譚子云「蓋無罪」。今注章羽，明不複疑。名為有罪，譚子言蓋，約邾益之名，名義見矣，故章羽從正例而不疑也。\n徐子章羽奔楚。（奔而名者，有罪惡也。○惡，烏路反。）\n三十有一年\n三十有一年，春，王正月，公在乾侯。\n季孫意如會晉荀櫟於適曆。（適曆，晉地。○櫟音曆，舊作躒。適，丁曆反。）夏，四月，丁巳，薛伯穀卒。"
      },
      {
        "index": 79,
        "text": "晉侯使荀櫟唁公於乾侯。唁公不得入於魯也。曰：「既為君言之矣，不可者意如也。」（言已已告魯求納君，唯意如不肯。○為，於偽反。）"
      },
      {
        "index": 80,
        "text": "疏「唁公」至「魯也」。○釋曰：複發傳何？解，范例云：「唁有三，吊失國曰唁。」唁雖有三，吊失國三，三釋一而已。不入魯界，有三文，知言唁嫌與魯異。其言不得入魯，明吊失國而異。今地晉而受晉納，公有可入之理，故言「唁公不得入於魯也」。\n秋，葬薛獻公。"
      },
      {
        "index": 81,
        "text": "冬，黑肱以濫來奔。其不言邾黑肱，何也？（據襄二十一年「邾庶其以漆閭丘來奔」言邾。○肱，古弘反。濫，力甘反，又力暫反。）別乎邾也。（邾以濫邑封黑肱，故別之若國。○別，彼列反。）其不言濫子，何也？（據既別之為國，則應書其爵。）非天子所封也。來奔，內不言叛也。"
      },
      {
        "index": 82,
        "text": "疏「來奔」至「叛也」。○釋曰：重發傳何？解書黑肱不係邾，嫌其專地，不責叛，罪輕，故言來奔。不言叛，罪自顯也。十有二月，辛亥，朔，日有食之。\n三十有二年\n三十有二年，春，王正月，公在乾侯，取闞。（闞，口暫反。）夏，吳伐越。秋，七月。"
      },
      {
        "index": 83,
        "text": "冬，仲孫何忌會晉韓不信、齊高張、宋仲幾、衛太叔申、鄭國參、曹人、莒人、邾人、薛人、杞人、小邾人城成周。天子微，諸侯不享覲。（享，獻也。覲，見也。言天子微弱，四方諸侯不複貢獻，又無朝覲之禮。○大音泰。享，許丈反。覲，其靳反。見，賢遍反。複，扶又反。朝，直遙反。）夫子之在者，惟祭與號。（祭謂郊上帝，號謂稱王。）故諸侯之大夫，相帥以城之，此變之正也。"
      },
      {
        "index": 84,
        "text": "疏「天子」至「與號」。○釋曰：於此乃言周衰變之正，重複起傳何？解平、桓之世，唯複禮樂出自諸侯，諸侯猶有享覲之心，襄王雖複出居，猶賴晉文之力。劄子雖云矯殺，王威未甚屈辱。至於景王之崩，嫡庶交爭，宋、衛外附，楚亦內侮。天子獨立成周，政教不行天下，諸侯無桓、文之霸，不能致力於京師，權柄委於臣手，故大夫相率而城之。比之在禮，故釋不異辭，因變正也。\n十有二月，已未，公薨於乾侯。"
      }
    ]
  }
}