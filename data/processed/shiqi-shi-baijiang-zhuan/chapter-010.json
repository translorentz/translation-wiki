{
  "chapterNumber": 10,
  "title": "趙李牧 (Zhao's Li Mu)",
  "sourceContent": {
    "paragraphs": [
      {
        "index": 0,
        "text": "趙李牧"
      },
      {
        "index": 1,
        "text": "李牧者，趙之北邊良將也。常居代雁門備匈奴，以便宜置吏，市租皆輸入莫府，為士卒費。日擊數牛饗士，習射騎，謹烽火，多間諜，厚遇戰士。為約曰：「匈奴即入盜，急入收保，有敢捕虜者斬。」匈奴每入，烽火謹，輒入收保，不敢戰。如是數歲，亦不亡失。然匈奴以李牧為怯，雖趙邊兵亦以為吾將怯。趙王誚李牧，李牧如故。趙王怒，召之，使他人代將。歲餘，匈奴每來出戰，數不利，失亡多，邊不得田畜。復請李牧，牧杜門不出，固稱疾。趙王乃復強起，使將兵。牧曰：「王必用臣，臣如前乃敢奉令。」王許之。李牧至，如故約。匈奴數歲無所得，終以為怯。邊士日得賞賜而不用，皆願一戰。於是乃具選車得千三百乘，選騎得萬三千匹，百金之士五萬人，彀者十萬人，悉勤習戰，大縱畜牧，人民滿野。匈奴小入，佯北不勝，以數千人委之。單于聞之，大率眾來入。李牧多為奇陳，張左右翼擊之，大破殺匈奴十餘萬騎，單于奔走。其後十餘歲，匈奴不敢近趙邊城。趙悼襄王初，廉頗既亡入魏，趙使李牧攻燕，拔武遂、方城。後秦破趙，殺將扈輒，斬首一萬。趙乃以李牧為大將軍擊秦，大破秦將相桓＿，封李牧為武安君。趙王遷七年，秦使王翦攻趙，趙使李牧、司馬尚御之。秦多與趙王寵臣郭開金為反間，言李牧、司馬尚欲反。趙王乃使趙蔥及齊將顏聚代李牧，李牧不受命。趙使人微捕得李牧，斬之，廢司馬尚。王翦因急擊趙，殺趙蔥，虜趙王遷及其將顏聚，遂滅趙。"
      },
      {
        "index": 2,
        "text": "孫子曰：「能使敵人自至者，利之也。」牧以小利委敵，而匈奴大至是也。"
      }
    ]
  }
}
