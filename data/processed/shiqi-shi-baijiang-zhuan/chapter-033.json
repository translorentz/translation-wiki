{
  "chapterNumber": 33,
  "title": "后汉祭遵 (Sacrifice of Later Han)",
  "sourceContent": {
    "paragraphs": [
      {
        "index": 0,
        "text": "后汉祭遵"
      },
      {
        "index": 1,
        "text": "祭遵，字弟孙，颍川颍阳人也。光武破王寻等，还过颍阳，遵以县吏数进见，留为门下史。从征河北，为军市令。舍中儿犯法，遵格杀之。光武怒，命收遵。时主簿陈副谏曰：\"明公常欲众军整齐，今遵奉法不避，是教令所行也。\"光武乃贳之，以为刺奸将军。谓诸将曰：\"当避祭遵！吾舍中儿犯法尚杀之，必不私诸卿也。\"拜征虏将军，定封颍阳侯。南击弘农、厌新、柏华蛮中贼。弩中遵口，洞出流血，众见遵伤，稍引退，遵呼叱止之，士卒战皆自倍，遂大破之。时新城蛮中山贼张满，屯结险隘为人害。诏遵攻之。遵绝其粮道，满数挑战，遵坚壁不出。而厌新、柏华馀贼复与满合，遂攻得霍阳聚，遵乃分兵击破降之。张满饥困，城拔，生获之。初满祭祀天地，自云当王，既执，叹曰：\"谶文误我！\"乃斩之。复令进屯陇下。及公孙述遣兵救嚣，吴汉、耿弇等悉奔还，遵独留不却。卒于军。遵为人廉约小心，克己奉公，赏赐辄尽与士卒，家无私财。制御士心，不越法度。所在吏人，不知有军。遵为将军，取士皆用儒术，对酒设乐，必雅歌投壶。虽在军旅，不忘俎豆，可谓好礼悦乐，守死善道者也。其后会朝，帝每叹曰：\"安得忧国奉公之臣如祭征虏者乎！\"遵之见思若此。"
      },
      {
        "index": 2,
        "text": "孙子曰：\"法令执行。\"遵杀舍中儿而光武知其不可犯。又曰：\"修道而保法。\"遵之所在，吏人不知有军是也。"
      }
    ]
  }
}
