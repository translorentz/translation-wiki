{
  "chapterNumber": 90,
  "title": "唐·李嗣業 (Li Siye of Tang)",
  "sourceContent": {
    "paragraphs": [
      {
        "index": 0,
        "text": "唐·李嗣業"
      },
      {
        "index": 1,
        "text": "李嗣業，字嗣業，京兆高陵人。長七尺，膂力絕眾。開元中，從安西都護來曜討十姓蘇祿，先登捕虜，累功為昭武校尉。後應募安西，軍中初用陌刀，而嗣業尤善，每戰必為先鋒，所向摧北。高仙芝討勃律，表嗣業陌刀將。時吐蕃兵十萬屯娑勒城，據山瀕水，聯木作郛，以扼王師。仙芝潛軍夜濟信圖河，令曰：「及午破賊，不者皆死。」嗣業提步卒升山，頹石四面以擊賊，又立大旗先走險，諸將從之。虜不虞軍至，因大潰，投崖谷死者十七八。鼓而驅至勃律，禽其主，平之。虜號為「神通大將」。大食運兵攻四鎮，仙芝率兵二萬深入，為大食所敗，殘卒數千。事急，嗣業謀曰：「將軍深履賊境，後援既絕，我與將軍俱前死，尚誰報朝廷者？不如守白石嶺以為後計。」仙芝曰：「吾方收合餘燼，明日復戰。」嗣業曰：「事去矣，不可坐須葅醢。」即馳守白石，仙芝乃得還。表嗣業功，進右金吾大將軍，留為疏勒鎮使。城一隅地，屢築輒壞，嗣業祝之，有白龍見，因其處蕝祠以祭，城遂不壞。漢耿恭故井久涸，禱已，泉復出。初討勃律也，通道蔥嶺，有大石塞隘，以足蹶之，抵穹壑，識者以為至誠所感云。安祿山反，肅宗追之，詔至，即引道，與諸將割臂盟曰：「所過郡縣，秋毫不可犯。」至鳳翔，上謁，帝喜曰：「今日卿至，賢於數萬眾。事之濟否，固在卿輩。」乃詔與郭子儀、僕固懷恩掎角。常為先鋒，以巨棓笞鬥，賊值，類崩潰。進四鎮、伊西、北庭行軍兵馬使。廣平王收長安，嗣業統前軍，陣於香積祠北。賊酋李歸仁擁精騎薄戰，王師注矢遂之，走未及營，賊大出，掩追騎，還蹂王師，於是亂不能陣。嗣業謂子儀曰：「今日不蹈萬死取一生，則軍無類矣。」即袒持長刀，大呼出陣前，殺數十人，陣复整。步卒二千以陌刀、長柯斧堵進，所向無前。歸仁匿兵營左，覘軍勢，王分回紇銳兵擊其伏，嗣業出賊背合攻之，自日中至昃，斬首六萬級，填澗壑死幾半，賊東走，遂平長安。進收東都，嗣業戰多。與子儀等圍相州，師老，諸將無功，獨嗣業被堅數奮，為諸軍冠。中流矢，臥帳中，方愈，忽聞金鼓聲，知與賊戰，大呼，創潰，流血數升卒。嗣業忠毅憂國，不計居產，有宛馬十匹，前後賞賜，皆上於官以助軍云。"
      },
      {
        "index": 2,
        "text": "孫子曰：「將者，安危之主。」嗣業既至，肅宗謂賢於數萬眾。又曰：「死焉不得。」嗣業持刀堵進而敗歸仁是也。"
      }
    ]
  }
}
