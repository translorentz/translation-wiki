{
  "chapterNumber": 86,
  "title": "唐·唐休璟 (Tang Xiu Jing)",
  "sourceContent": {
    "paragraphs": [
      {
        "index": 0,
        "text": "唐·唐休璟"
      },
      {
        "index": 1,
        "text": "唐璿，字休璟，以字行，京兆始平人。舉明經高第，為營州戶曹參軍。會突厥誘奚、契丹叛，都督周道務以兵授休璟，破之於蜀護山，數馘多，遷朔州長史。永淳中，突厥圍豐州，都督崔智辨死戰，朝廷議棄豐保靈、夏。休璟以為不可，上疏曰：「豐州控河遏寇，號為襟帶，自秦、漢以來，常郡縣之。土田良美。宜耕牧。隋季喪亂，不能堅守，乃遷就寧、慶，戎羯得以乘利而交侵，始以靈、夏為邊。唐初，募人以實之，西北一隅得以完固。今而廢之，則河傍地復為賊有，而靈、夏亦不足自安，非國家利也。」高宗從其言。垂拱中，遷安西副都護。會吐蕃破焉耆，安息道大總管韋待價等敗，休璟收其潰亡，以定西土，授靈州都督。乃陳方略，請復四鎮。武后遣王孝傑拔龜茲等城，自休璟倡之。聖歷中，授涼州都督、右肅政御史大夫、持節隴右諸軍副大使。吐蕃大將曲莽布支率騎數萬寇涼州，入洪源谷。休璟以兵數千臨高望之，見賊旗鎧鮮明，謂麾下曰：「吐蕃自欽陵死，贊婆降，莽布支新將兵，欲以示武，且其下皆貴臣酋豪子弟，騎雖精，不習戰，吾為諸君取之。」乃被甲先登，六戰皆克，斬一將，獲首二千五百，築京觀而還。吐蕃來請和，既宴，使者屢覘休璟，後問焉，對曰：「洪源之戰，是將軍多殺臣士卒，其勇無比，今願識之。」後嗟異，擢為右武威、金吾二衛大將軍。西突厥烏質勒失諸蕃和，舉兵相攻，安西道閉。武后詔休璟與宰相計議，不少選，畫所當施行者。既而邊州建請屯置，盡如休璟策。后曰：「恨用卿晚。」進拜夏官尚書、同鳳閣鸞臺三品。後誚楊再思、李嶠、姚元崇等曰：「休璟練知邊事，卿輩十不當一。」改太子右庶子，仍知政事。會契丹入塞，復以夏官尚書檢校幽營等州都督、安東都護。延和元年，卒，年八十六。休璟以儒者號知兵，自碣石逾四鎮，其間綿地幾萬里，山川夷阻，障塞之要，皆能言之，故行師料敵未嘗敗。惟張仁願議築受降城，而休璟獨謂不可，卒就之，而漠南無虜患。始老，已逾八十，猶托倚權近求復用，頗為時譏訾云。"
      },
      {
        "index": 2,
        "text": "孫子曰：「厲於廊廟之上，以誅其事。」休璟對武后計議邊事，盡如其策。又曰：「計險厄遠近，上將之道。」休璟於山川夷阻，皆能言之是也。"
      }
    ]
  }
}
