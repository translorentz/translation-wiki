{
  "chapterNumber": 84,
  "title": "唐·薛仁貴 (Xue Rengui of Tang)",
  "sourceContent": {
    "paragraphs": [
      {
        "index": 0,
        "text": "唐·薛仁貴"
      },
      {
        "index": 1,
        "text": "薛仁貴，絳州龍門人。少貧賤，以田為業。其妻曰：「夫有高世之材，要須遇時乃發。今天子自征遼東，求猛將，此難得之時，君盍圖功名以自顯？」乃往應募。王師攻安市城，高麗莫離支遣將高延壽等率兵二十萬拒戰，太宗命諸將分擊之。仁貴恃驍悍，欲立奇功，乃著白衣自標顯，持戟，腰鞬兩弓，呼而馳，所向披靡。軍乘之，賊遂奔潰。帝望見，遣使馳問：「先鋒白衣者誰？」曰：「薛仁貴。」帝召見，嗟異，賜金帛人馬甚眾，授游擊將軍。師還，帝謂曰：「朕舊將皆老，欲擢驍勇付閫外事，莫如卿者。朕不喜得遼東，喜得虓將。」遷右領軍中郎將。蘇定方討賀魯，仁貴上疏曰：「臣聞兵出無名，事故不成；明其為賊，敵乃可服。今泥熟不事賀魯，為其所破，虜系妻子。王師有於賀魯部落轉得其家口者，宜悉取以還，厚加賚遣，使百姓知賀魯為暴而陛下至德也。」帝納之，遂還其家屬，泥熟請隨軍效死。詔副鄭仁泰為鐵勒道行軍總管。將行，宴內殿，帝曰：「古善射有穿七札者，卿試以五甲射焉。」仁貴一發洞貫，帝大驚，更取堅甲賜之。時九姓眾十餘萬，令驍騎數十人來挑戰，仁貴發三矢，輒殺三人，於是虜氣懾，皆降。仁貴慮為後患，悉坑之。轉討磧北餘眾，禽偽葉護兄弟三人以歸。軍中歌曰：「將軍三箭定天山，壯士長歌入漢關。」九姓遂衰。鐵勒有思結、多覽葛等部，先保天山，及仁泰至，懼而降，仁泰不納，虜其家以賞軍，賊相率遁去。吐蕃入寇，命為邏娑道行軍大總管，率將軍阿史那道真、郭待封擊之，以援吐谷渾。待封嘗為鄯城鎮守，與仁貴等夷，及是，恥居其下，頗為節度。初，軍次大非川，將趨烏海，仁貴曰：「烏海地險而瘴，吾入死地，可謂危道，然速則有功，遲則敗。今大非嶺寬平，可置二柵，悉內輜重，留萬人守之，吾倍道淹賊不整，滅之矣。」乃約齎，至河口，遇賊，破之，多所殺掠，獲牛羊萬計。進至烏海城，以待後援。待封初不從，領輜重踵進，吐蕃率眾二十萬邀擊取之，糧仗盡沒，待封保險。仁貴退軍大非川，吐蕃益兵四十萬來戰，王師大敗。仁貴與吐蕃將論欽陵約和，乃得還，吐谷渾遂沒。仁貴歎曰：「今歲在庚午，星在降婁，不應有事西方，鄧艾所以死於蜀，吾固知必敗。」有詔原死，除名為庶人。未幾，高麗餘眾叛，起為雞林道總管。复坐事貶象州，會赦還。帝思其功，乃召見曰：「今遼西不寧，瓜、沙路絕，卿安得高枕不為朕指麾耶？」於是拜瓜州長史、右領軍衛將軍、檢校代州都督，率兵擊突厥元珍於雲州。突厥問曰：「唐將謂誰？」曰：「薛仁貴。」突厥曰：「吾聞薛將軍流象州死矣，安得復生？」仁貴脫兜鍪見之，突厥相視失色，下馬羅拜稍稍遁去。仁貴因進擊，大破之，斬首萬級，獲生口三萬，牛馬稱是。永淳二年，卒。"
      },
      {
        "index": 2,
        "text": "孫子曰：「將者，國之輔。」仁貴立功而太宗喜得虓將。又曰：「三軍可奪氣。」仁貴發三矢而虜氣懾。又曰：「上下同欲者，勝。」仁貴將帥不和而有大非川之敗。又曰：「天地孰得？」仁貴謂歲在庚午，不應有事西方。又曰：「將軍可奪心。」仁貴脫兜鍪而突厥遁是也。"
      }
    ]
  }
}
