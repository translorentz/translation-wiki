{
  "chapterNumber": 58,
  "title": "晋马隆 (Ma Long of Jin)",
  "sourceContent": {
    "paragraphs": [
      {
        "index": 0,
        "text": "晋马隆"
      },
      {
        "index": 1,
        "text": "马隆，字孝兴，东平平陆人。少而智勇。泰始中，将兴伐吴之役，下诏曰：\"吴会未平，宜得猛士以济武功。虽旧有荐举之法，未足以尽殊才。其普告州郡，有壮勇秀异才力杰出者，皆以名闻，将简其尤异，擢而用之。\"兖州举隆才堪良将。稍迁司马督。初，凉州剌史杨欣失羌戎之和，隆陈其必败。俄而欣为虏所没，河西断绝，帝每有西顾之忧，临朝而叹曰：\"谁能为我讨此虏通凉州者乎？\"朝臣莫对，隆进曰：\"陛下若能任臣，臣能平之。\"帝曰：\"必能灭贼，何为不任？顾卿方略何如耳？\"隆曰：\"陛下若能任臣，当听臣自任。\"帝曰：\"云何？\"隆曰：\"臣请募勇士三千人，无问所从来，率之鼓行而西，禀陛下威德，丑虏何足灭哉！\"帝许之，乃以隆为武威太守。公卿佥曰：\"六军既众，州郡兵多，但当用之，不宜横设赏募以乱常典。隆小将妄说，不可从也。\"帝弗纳。隆募限腰引弩三十六钧、弓四钧，立标简试。自旦至申，得三千五百人。隆曰：\"足矣。\"因请自至武库选仗。武库令与隆忿争，御史劾隆，隆曰：\"臣当亡命战场，以报所受，武库令乃以魏时朽仗见给，不可复用，非陛下使臣灭贼意也。\"帝从之，又给其三年军资。隆于是西渡温水。虏树机能等以众万计，或乘险以遏隆前，或设伏以截隆后。隆依八阵图作扁箱车，地广则鹿角车营，路狭则为木屋施于车上，且战且前，弓矢所及，应弦而倒。奇谋间发，出敌不意。或夹道累磁石，贼负铁铠，行不得前，隆卒悉被犀甲，无所留碍，贼咸以为神。转战千里，杀伤以千数。自隆之西，音问断绝，朝廷忧之，或谓已没。后隆使夜到，帝抚赏欢笑。诘朝，召群臣谓曰：\"若从诸卿言，是无秦凉也。\"乃诏曰：\"隆以偏师寡众，奋不顾难，冒险能济，其假节、宣威将军。\"隆到武威，虏大人猝拔韩、且万能等率万馀落归降，前后诛杀及降附者以万计。又率善戎没骨能等与树机能大战，斩之，凉州遂平。朝议将加隆将士勋赏，有司奏隆将士皆先加显爵，不应更授。卫将军杨珧驳曰：\"前精募将士，少加爵命者，此适所以为诱引。今隆全军独克，西土获安，不得便以前授塞此后功。\"乃从珧议，赐爵加秩各有差。太康初，以隆为平虏护军、西平太守，将所领精兵，又给牙门一军，屯据西平。时南虏成奚每为边患，隆至，帅军讨之。虏据险距守，隆令军士皆负农器，将若田者。虏以隆无征讨意，御众稍怠。隆因其无备，进兵击破之。毕隆之政，不敢为寇。太熙初，授东羌校尉。积十馀年，威信振于陇右。时洛阳太守冯翊严舒与杨骏通亲，密图代隆，毁隆年老谬耄，不宜服戎。于是召隆，以舒代镇。氐羌聚结，百姓惊惧。朝廷恐关陇复扰，乃免舒，遣隆复职，卒于官。"
      },
      {
        "index": 2,
        "text": "孙子曰：\"兵无选锋曰北。\"隆募勇士三千而平凉州。又曰：\"践墨随敌以决战事。\"隆依八阵法，且战且前。又曰：\"兵以诈立，以利动。\"隆令士卒诈为田者，因其无备而破之是也。"
      }
    ]
  }
}
