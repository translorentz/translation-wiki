{
  "chapterNumber": 49,
  "title": "蜀关羽 (Guan Yu of Shu)",
  "sourceContent": {
    "paragraphs": [
      {
        "index": 0,
        "text": "蜀关羽"
      },
      {
        "index": 1,
        "text": "关羽，字云长，河东解人也。亡命奔涿郡，先主于乡里合徒众，而羽与张飞为之御侮。先主之袭徐州，使羽行太守事。曹公东征，先主奔袁绍，曹公禽羽以归，拜为偏将军，礼之甚厚。绍遣大将军颜良攻东郡太守刘延于白马，曹公使张辽及羽为先锋击之。羽望见良麾盖，策马剌良于万众之中，斩其首还。绍诸将莫能当者，遂解白马围。曹公即表封羽为汉寿亭侯。初，曹公壮羽为人，而察其心神无久留之意，谓张辽曰：\"卿试以情问之。\"既而辽以问羽，羽叹曰：\"吾极知曹公待我厚。然吾受刘将军厚恩，誓以共死，不可背之，吾终不留。吾要当立功以报曹公乃去。\"辽以羽言白，曹公义之。及羽杀颜良，曹公知其必去，重加赏赐。羽尽封所赐，拜书告辞而奔先主于袁军。左右欲追之，曹公曰：\"彼各为其主，勿追也。\"先主收江南诸郡，拜羽为襄阳太守、荡寇将军，驻江北。先主西定益州，拜羽董督荆州事。羽闻马超来降，旧非故人。羽书与诸葛亮，问超人才可谁比类。亮知羽护前，乃答之曰：\"马超兼资文武，雄烈过人，一世之杰，黥、彭之徒。当与翼德并驱争先，犹未及髯之绝伦逸群也。\"羽美须髯，故亮谓之髯。羽省书，大悦，以示宾客。羽尝为流矢所中贯其左臂，后疮虽愈，每至阴雨，骨常疼痛。医曰：\"矢镞有毒，毒入于骨，当破臂作疮，刮骨去毒，然后此患乃除耳。\"羽便伸臂，令医劈之。时羽适请诸将饮食相对，臂血流离，盈于盘器，而羽割炙引酒，言笑自若。先主为汉中王，拜羽为前将军。是岁羽率众攻曹仁于樊，曹公遣于禁助仁。秋霖雨，汉水泛溢，禁所督七军皆没，禁降羽，羽又斩将军庞德。梁郏、陆浑群盗或遥受羽印，号为之支党。羽威震华夏。曹公议徙许都以避其锐，司马宣王、蒋济以为关羽得志，孙权必不愿也。可遣人劝权蹑其后，许割江南以封权，则樊围自解。曹公从之。先是，权遣使为子索羽女，羽骂辱其使，不许婚，权大怒。又南郡太守糜芳在江陵，将军傅士仁屯公安，素皆嫌羽轻己。羽之出军，芳、仁供给军资，不悉相及。羽言：\"还当治之。\"芳、仁咸怀惧不安。于是权阴诱芳、仁，芳、仁使人迎权。而曹公遣徐晃救曹仁。羽不能克，引军退还。权已据江陵，尽虏羽士众妻子，羽军遂散。权遣将逆击羽，斩羽于临沮。"
      },
      {
        "index": 2,
        "text": "孙子曰：\"强而避之。\"羽威震华夏，而曹公议徙许都。又曰：\"大吏怒而不服。\"羽将芳、仁怀惧而叛是也"
      }
    ]
  }
}
