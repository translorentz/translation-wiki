{
  "chapterNumber": 38,
  "title": "后汉张奂 (Zhang Huan of Later Han)",
  "sourceContent": {
    "paragraphs": [
      {
        "index": 0,
        "text": "后汉张奂"
      },
      {
        "index": 1,
        "text": "张奂，字然明，敦煌酒泉人也。举贤良，擢拜议郎，迁安定属国都尉。初到职，而南匈奴左薁鞬台耆、且渠伯德等七千馀人寇美稷，东羌复举种应之。而奂壁唯有二百许人，闻即勒兵而出。军吏以为力不敌，叩头争止之。奂不听，遂进屯长城，收集兵士，遣将王卫招诱东羌，因据龟兹，使南匈奴不得交通东羌。诸豪遂相率与奂和亲，共击薁鞬等，连战破之。伯德惶恐，将其众降，郡众以宁。羌豪帅感奂恩德，上马二十匹，先零酋长又遗金鐻八枚。奂并受之，而召主簿于诸羌前，以酒酹地曰；\"使马如羊，不以入厩；使金如粟，不以入怀。\"悉以金马还之。羌性贪而贵吏清，前有八都尉率好财货，为所患苦，及奂正身洁己，威化盛行。迁使匈奴中郎将。时休屠各及朔方乌桓并同反叛，烧度僚将军门，引屯赤坑，烟火相望。兵众大恐，各欲亡去。奂坐帷中，与弟子讲诵自若，军士稍安。乃潜诱乌桓阴与通和，遂使斩屠各渠帅，袭破其众。诸胡悉降。延熹元年，鲜卑寇边，奂率南单于击之，斩首数百级。迁度僚将军。数载间，幽、并清静。九年春，召拜大司农。鲜卑闻奂去，其夏，遂招结南匈奴、乌桓数道入塞，或五六千骑，或三四千骑，寇掠缘边九郡，设杀百姓。秋，鲜卑复率八九千骑入塞，诱引东羌与共盟诅。于是上郡沈氐、安定先零诸种共寇武威、张掖，缘边大被其毒。朝廷以为忧，复拜奂为护匈奴中郎将，以九卿秩督幽、并、凉三州及度僚、乌桓二营。匈奴、乌桓闻奂至，因相率还降，凡二十万口。奂但诛其首恶，馀皆慰纳之。司隶校尉王寓，出于宦官，欲借宠公卿，以求荐举。百僚畏惮，莫不许诺，唯奂独拒之。寓怒，因此遂陷以党罪，禁锢归田里。奂少立志节，尝与士友言曰：\"大丈夫处世，当为国家立功边境。\"及为将帅，果有勋名。董卓慕之，使其兄遗缣百匹。奂恶卓为人，绝而不受。光和四年卒，年七十八岁。"
      },
      {
        "index": 2,
        "text": "孙子曰：\"威加于敌，则其交不得合。\"奂使羌不得交通而败薁鞬。又曰：\"廉洁可辱。\"奂正身洁己，而先零不能以货动。又曰：\"军扰者，将不重也。\"奂坐帷讲诵而众心安是也。"
      }
    ]
  }
}
