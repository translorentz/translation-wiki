{
  "chapterNumber": 12,
  "title": "赵廉颇 (Lian Po of Zhao)",
  "sourceContent": {
    "paragraphs": [
      {
        "index": 0,
        "text": "赵廉颇"
      },
      {
        "index": 1,
        "text": "廉颇者，赵之良将也。伐齐，大破之，取晋阳，拜为上卿，以勇气闻于诸侯。蔺相如者，赵人也，拜为上卿，位在廉颇之右。廉颇曰：\"我为赵将，有攻城野战之大功；而蔺相如徒以口舌为劳，而位居我上。且相如素贱人，吾羞，不忍为之下。\"宣言曰：\"我见相如，必辱之。\"相如闻，不肯与会。相如每朝时，常称病，不欲与廉颇争列。已而，相如出，望见廉颇，相如引车避匿。于是舍人与相谏曰：\"臣所以去亲戚而事君者，徒慕君之高义也。今君与廉颇同列，廉君宣恶言而君畏匿之，恐惧殊甚。且庸人尚羞之，况于将相乎？臣等不肖，请辞去。\"蔺相如固止之曰：\"公之视廉将军孰与秦王？\"曰：\"不若也。\"相如曰：\"夫以秦王之威，而相如廷叱之，辱其群臣。相如虽驽，独畏廉将军哉！顾吾念之：强秦之所以不敢加兵于赵者，徒以吾二人在也。今两虎共斗，其势不俱生。吾所以为此者，以先国家之急而后私仇也。\"廉颇闻之，肉袒负荆，因宾客至蔺相如门，谢罪曰：\"鄙贱之人，不知将军宽之至此也。\"卒相与欢，为刎颈之交。是岁，廉颇东攻齐，破其二军。居二年，复伐齐几，拔之。后攻魏之防陵、安阳，拔之。"
      },
      {
        "index": 2,
        "text": "孙子曰：\"令素行者，与众相得。\"颇之思用赵人是也。"
      }
    ]
  }
}
