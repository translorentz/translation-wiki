{
  "chapterNumber": 65,
  "title": "宋王镇恶 (Wang Zhen'e of Song)",
  "sourceContent": {
    "paragraphs": [
      {
        "index": 0,
        "text": "宋王镇恶"
      },
      {
        "index": 1,
        "text": "王镇恶，北海剧人也。祖猛，仕苻坚，任兼将相。镇恶以五月生，家人以俗忌，欲令出继疏宗。猛曰：\"此非常儿，昔孟尝君恶月生而相齐，是儿亦将兴吾门矣。\"故名为镇恶。颇读诸子兵书，喜论军国大事，骑射非常而从横善果断。宋武帝伐广固，人或荐之武帝。召与语，异焉，因留宿。旦谓诸佐曰：\"镇恶，王猛孙，所谓将门有将。\"武帝谋讨刘毅，镇恶曰：\"公若有事西楚，请给百舸为前驱。\"及西讨，转镇恶参军事，使率龙骧将军蒯恩百舸前发。镇恶受命，便昼夜兼行，扬声上兖州，刘毅谓为信，不知见袭。镇恶去江陵城二十里，舍船步上，蒯恩军在前，镇恶次之。舸留三人，对舸岸上立旗安鼓，语所留人曰：\"计我将至城，便长鼓，若后有大军状。\"又分队在后，令烧江津船。镇恶径前袭城，津戍及百姓皆言刘藩实上，晏然不疑。将至城，逢毅要将朱显之，驰前问藩所在。军人答曰：\"在后。\"及至军后不见藩，又望见江津船舰被烧而鼓声甚盛，知非藩上，便跃马告毅，令闭城门。镇恶亦驰进，得入城，便因风放火，烧大城南门及东门，又遣人以诏及赦并武帝手书凡三函示毅，毅皆烧不视。金城内亦未信帝自来。及短兵接战，镇恶军人与毅下将，或是父兄子弟中表亲亲，且斗且语，知武帝在后，人情离懈。毅从大城东门出奔牛牧佛寺，自缢。镇恶身被五箭，手所执槊，手中破折。江陵平后二十日，大军方至。武帝北伐，与镇恶谘议，行龙骧将军，领前锋。将发，前将军刘穆之谓曰：\"昔晋文王委蜀于邓艾，今亦委卿以关中，卿其勉之。\"镇恶曰：\"吾等因托风云并蒙抽擢，今咸阳不克，誓不济江。三秦若定而公九锡不至，亦卿之责矣。\"镇恶入贼境，战无不捷，大军次潼关，谋进取计。镇恶请率水军自河入渭，直至渭桥。镇恶所乘皆蒙冲小舰，行船者悉在舰内，溯渭而进，舰外不见有行船人。北土素无舟楫，莫不惊以为神。镇恶既至，令将士食毕，便弃船登岸。渭水流急，诸舰悉逐流去。镇恶抚士卒曰：\"此是长安城北门外，去家万里，而舫乘衣粮，并已逐流，唯宜死战，可立大功。\"乃身先士卒，即陷长安城。城内六万馀户，镇恶抚慰初附，号令严肃，于灞上奉迎，武帝劳之曰：\"成吾霸业者，贞卿也。\"谢曰：\"此明公之威，诸将之力。\"帝笑曰：\"卿欲学冯异邪。\"帝留第二子义真为安西将军。镇恶以征虏将军领安西司马，委以扞御之任。王猛之相苻坚也，北人以方诸葛亮。入关之功，又镇恶为首，时论者深惮之。沈田子与镇恶争功。武帝将归，留田子与镇恶，私谓田子曰：\"钟会不得遂其乱者，为有卫瓘等也。语曰：猛兽不如群狐。卿等十馀人，何惧镇恶？\"故二人常有猜心。时镇恶与田子俱会傅弘之垒，田子求屏人因斩之。弘之奔告义真，义真率王修被甲登横门以察其变。俄而田子至，言镇恶反。修执田子，以专戮斩焉。"
      },
      {
        "index": 2,
        "text": "孙子曰：\"兵以诈立。\"镇恶扬声刘藩来上而谲刘毅。又曰：\"死地示之以不活。\"镇恶弃衣粮而励士卒是也。"
      }
    ]
  }
}
