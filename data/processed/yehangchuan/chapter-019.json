{
  "chapterNumber": 19,
  "title": "卷十九",
  "sourceContent": {
    "paragraphs": [
      {
        "index": 1,
        "text": "物類相感"
      },
      {
        "index": 2,
        "text": "磁石引針。"
      },
      {
        "index": 3,
        "text": "琥珀攝芥。"
      },
      {
        "index": 4,
        "text": "蟹膏漆漆化爲水。"
      },
      {
        "index": 5,
        "text": "皂角入竈突煙煤堅。"
      },
      {
        "index": 6,
        "text": "胡桃帶殼燒紅，其火可藏數日。"
      },
      {
        "index": 7,
        "text": "酸漿入盂，水垢浮。"
      },
      {
        "index": 8,
        "text": "燈芯能碎乳香。"
      },
      {
        "index": 9,
        "text": "撒鹽入火，炭不爆。"
      },
      {
        "index": 10,
        "text": "用鹽擂椒、椒味好。"
      },
      {
        "index": 11,
        "text": "川椒麻人，水能解。"
      },
      {
        "index": 12,
        "text": "帶殼胡桃煮臭肉，肉不臭。"
      },
      {
        "index": 13,
        "text": "瓜得白梅則爛。"
      },
      {
        "index": 14,
        "text": "栗得橄欖則香。"
      },
      {
        "index": 15,
        "text": "豬脂炒榧，皮自脫。"
      },
      {
        "index": 16,
        "text": "芽茶得鹽，不苦而甜。"
      },
      {
        "index": 17,
        "text": "井水蟹黃沙淋而清。"
      },
      {
        "index": 18,
        "text": "石灰可藏鐵器。"
      },
      {
        "index": 19,
        "text": "草索可祛青蠅。"
      },
      {
        "index": 20,
        "text": "炭可斷蟻道。"
      },
      {
        "index": 21,
        "text": "香油殺諸蟲。"
      },
      {
        "index": 22,
        "text": "狗糞之中米，鴿食則死。"
      },
      {
        "index": 23,
        "text": "桐油殺荷花。"
      },
      {
        "index": 24,
        "text": "江茶枯麥。"
      },
      {
        "index": 25,
        "text": "粉畏椒。"
      },
      {
        "index": 26,
        "text": "蜈蚣畏油。"
      },
      {
        "index": 27,
        "text": "松毛可殺米蟲。"
      },
      {
        "index": 28,
        "text": "麝香祛壁虱。"
      },
      {
        "index": 29,
        "text": "馬食雞糞，則生骨眼。"
      },
      {
        "index": 30,
        "text": "蒼蠅叮蠶，生肚蟲。"
      },
      {
        "index": 31,
        "text": "三月三日收薺菜花莖置燈檠上，則飛蛾蚊蟲不投。"
      },
      {
        "index": 32,
        "text": "五月五日收蝦蟆，能治瘧，又治兒疳。"
      },
      {
        "index": 33,
        "text": "香油沫龜眼，則入水不沈。"
      },
      {
        "index": 34,
        "text": "唾沫蝶翅，則當空高飛，乳香久留，能生舍利。"
      },
      {
        "index": 35,
        "text": "羚羊角能碎佛。"
      },
      {
        "index": 36,
        "text": "柿煮蟹不紅。"
      },
      {
        "index": 37,
        "text": "橙合醬不酸。"
      },
      {
        "index": 38,
        "text": "麩見肥皂則不就。"
      },
      {
        "index": 39,
        "text": "荊葉辟蚊，臺蔥辟蠅。"
      },
      {
        "index": 40,
        "text": "唾津可溶水銀，茶末可結水銀。"
      },
      {
        "index": 41,
        "text": "薄荷去魚腥。"
      },
      {
        "index": 42,
        "text": "荸薺煮銅則軟，甘草煮銅則硬。"
      },
      {
        "index": 43,
        "text": "蠍畏蝸牛。"
      },
      {
        "index": 44,
        "text": "磬畏慈菇，斧怕肥皂。"
      },
      {
        "index": 45,
        "text": "螺螄畏雪，蟹怕霧。"
      },
      {
        "index": 46,
        "text": "河豚殺樹，狗膽能生。"
      },
      {
        "index": 47,
        "text": "燈芯能煮江鰍。"
      },
      {
        "index": 48,
        "text": "麻葉可辟蚊子。"
      },
      {
        "index": 49,
        "text": "酒火發青，布衣拂即止。"
      },
      {
        "index": 50,
        "text": "琴瑟弦久而不鳴者，以桑葉捋之，則響亮如初。"
      },
      {
        "index": 51,
        "text": "黑鯉魚乃老鼠變成，鱖魚乃蝦蟆變成，魚乃人髮變成。"
      },
      {
        "index": 52,
        "text": "燕畏艾，雀銜艾而奪其巢。"
      },
      {
        "index": 53,
        "text": "騾馬蹄曝乾爲末，放酒中即成水。"
      },
      {
        "index": 54,
        "text": "柳絮經宿，即爲浮萍。"
      },
      {
        "index": 55,
        "text": "杜大黃嫩子擲水化爲萍。"
      },
      {
        "index": 56,
        "text": "庚午癸卯二日舂米，不蛀。"
      },
      {
        "index": 57,
        "text": "柳葉入水，即化爲楊葉絲魚。"
      },
      {
        "index": 58,
        "text": "人參與細辛同貯則不壞。"
      },
      {
        "index": 59,
        "text": "槿樹葉和石灰搗爛，泥酒醋缸則不漏。"
      },
      {
        "index": 60,
        "text": "尋泉脈，以竹火循地照有氣沖炎起，下必有泉。"
      },
      {
        "index": 61,
        "text": "試鹽鹵，以石蓮子十個投鹵中，浮起五個爲五成，六個六成，七個七成。五成以下，味薄無鹽矣。"
      },
      {
        "index": 62,
        "text": "以銹釘磨醋寫字，濃墨刷紙背，名頃刻碑。"
      },
      {
        "index": 63,
        "text": "取烏賊魚墨，書文券，歳久脫落成白紙。"
      },
      {
        "index": 64,
        "text": "燈盞中加少許鹽，則油不速乾。"
      },
      {
        "index": 65,
        "text": "油一斤，以胡桃一個搗爛投之，則省油。"
      },
      {
        "index": 66,
        "text": "造油燭，先以麻油澆其芯，則過黴不黴。"
      },
      {
        "index": 67,
        "text": "蠟燭風吹有淚，以鹽少許實缺處，淚即止。"
      },
      {
        "index": 68,
        "text": "燒蠟有缺，嚼藕渣補之，即不漏。"
      },
      {
        "index": 69,
        "text": "寫絹上字，以姜汁代水磨墨，則不沁。"
      },
      {
        "index": 70,
        "text": "蒲花和石灰泥壁及缸壇，勝如紙筋。"
      },
      {
        "index": 71,
        "text": "蓖麻子水研寫字，只如空紙付去，以竈煤紅丹糝之，字即現。"
      },
      {
        "index": 72,
        "text": "雞子清調石灰粘瓷器，甚妙。"
      },
      {
        "index": 73,
        "text": "粘綴山石，以生羊肝研調面綴之，即堅牢。"
      },
      {
        "index": 74,
        "text": "池水渾濁，以瓶入糞，用箬包投水中則清。"
      },
      {
        "index": 75,
        "text": "金遇鉛則碎。"
      },
      {
        "index": 76,
        "text": "核桃與銅錢同嚼，則錢易碎。"
      },
      {
        "index": 77,
        "text": "水銀撒了，以鑰青石引之，皆上石。"
      },
      {
        "index": 78,
        "text": "伏中不可鑄錢，汁不消，名爐凍。"
      },
      {
        "index": 79,
        "text": "菟絲無根而生，蛇無足而行，魚無耳而聽，蟬無口而雞。"
      },
      {
        "index": 80,
        "text": "龍聽以角，牛聽以鼻。"
      },
      {
        "index": 81,
        "text": "石脾入水則乾，出水則濕。"
      },
      {
        "index": 82,
        "text": "獨活有風不動，無風自搖。"
      },
      {
        "index": 83,
        "text": "鵂晝暗夜明。"
      },
      {
        "index": 84,
        "text": "鼠夜動晝伏。"
      },
      {
        "index": 85,
        "text": "南倭海灘蚌淚著色，晝隱夜顯。"
      },
      {
        "index": 86,
        "text": "沃山石滴水著色，晝顯夜隱。"
      },
      {
        "index": 87,
        "text": "睡蓮晝開，夜縮入水底。"
      },
      {
        "index": 88,
        "text": "蔓草晝縮入地，夜即復出。"
      },
      {
        "index": 89,
        "text": "以形化者牛哀爲虎。"
      },
      {
        "index": 90,
        "text": "以魄化者望帝爲鵑，帝女爲精衞。"
      },
      {
        "index": 91,
        "text": "以血化者萇弘爲碧，人血爲磷。"
      },
      {
        "index": 92,
        "text": "以髮化者梁武宮人爲蛇。"
      },
      {
        "index": 93,
        "text": "以氣化者蜃爲樓臺。"
      },
      {
        "index": 94,
        "text": "以淚化者湘妃爲斑竹。"
      },
      {
        "index": 95,
        "text": "無情化有情者，腐草爲螢，朽麥化蝶，爛瓜爲魚。"
      },
      {
        "index": 96,
        "text": "有情化無情者，蝗蚓爲百合，望夫女爲石燕、爲石蟹、爲石。"
      },
      {
        "index": 97,
        "text": "物相化者，雀爲蛤，雉爲蜃，田鼠爲，鷹爲鳩，鳩爲鷹，蛤仍爲雀。松化爲石。"
      },
      {
        "index": 98,
        "text": "人相化者，武都婦人爲男子，廣西老人爲虎。"
      },
      {
        "index": 99,
        "text": "人食礬石而死，蠶食之不饑。"
      },
      {
        "index": 100,
        "text": "魚食巴豆而死，鼠食之而肥。"
      },
      {
        "index": 101,
        "text": "風生獸得菖蒲則死。"
      },
      {
        "index": 102,
        "text": "鱉得莧則活。"
      },
      {
        "index": 103,
        "text": "蜈蚣得蜘蛛則腐。"
      },
      {
        "index": 104,
        "text": "鴟鴞得桑椹則醉。"
      },
      {
        "index": 105,
        "text": "貓得薄荷則醉。"
      },
      {
        "index": 106,
        "text": "虎得狗則醉。"
      },
      {
        "index": 107,
        "text": "橘得糯米則爛。"
      },
      {
        "index": 108,
        "text": "芙蕖得油則敗。"
      },
      {
        "index": 109,
        "text": "番蕉得鐵則茂。"
      },
      {
        "index": 110,
        "text": "金得翡翠則粉。"
      },
      {
        "index": 111,
        "text": "犀得人氣則碎。"
      },
      {
        "index": 112,
        "text": "漆得蟹則敗。"
      },
      {
        "index": 113,
        "text": "萱草忘憂，合歡蠲忿。"
      },
      {
        "index": 114,
        "text": "鸧鹒療妒，治魘，橐治畏。"
      },
      {
        "index": 115,
        "text": "金剛石遇羚羊角則碎。"
      },
      {
        "index": 116,
        "text": "龍漦遇煙煤則不散。"
      },
      {
        "index": 117,
        "text": "雀芋置乾地多濕，置濕地反乾。"
      },
      {
        "index": 118,
        "text": "飛鳥觸之墮，走獸遇之僵。"
      },
      {
        "index": 119,
        "text": "終歳無烏，有寇。"
      },
      {
        "index": 120,
        "text": "雞無故自飛去，家有蟲。"
      },
      {
        "index": 121,
        "text": "雞日中不下樹，妻妾奸謀。"
      },
      {
        "index": 122,
        "text": "屋柱木無故生芝，白爲喪，赤爲血，黑爲賊，黃爲喜。"
      },
      {
        "index": 123,
        "text": "雞來貧，狗來富，貓兒來後開質庫。"
      },
      {
        "index": 124,
        "text": "犬生，家富足。"
      },
      {
        "index": 125,
        "text": "鴉風鵲雨。"
      },
      {
        "index": 126,
        "text": "貓子生，值天德月德者，無不成。"
      },
      {
        "index": 127,
        "text": "忌寅生人及子令生人見。"
      },
      {
        "index": 128,
        "text": "鼠咬巾衣，明日喜至。"
      },
      {
        "index": 129,
        "text": "鸛忽移巢，必有火災。"
      },
      {
        "index": 130,
        "text": "雞上窠作啾聲，來日必雨。"
      },
      {
        "index": 131,
        "text": "凡雞歸棲蚤，則明日晴；歸棲遲，則明日雨。"
      },
      {
        "index": 132,
        "text": "烏夜啼，主米賤。"
      },
      {
        "index": 133,
        "text": "鴉慢叫則吉，急叫則兇。"
      },
      {
        "index": 134,
        "text": "一聲兇，二聲吉，三聲酒食至。"
      },
      {
        "index": 135,
        "text": "或動頭點尾向人叫者，口舌災患多兇。"
      },
      {
        "index": 136,
        "text": "雞生子多雄，家必有喜。"
      },
      {
        "index": 137,
        "text": "夜半雞啼，則有憂事。"
      },
      {
        "index": 138,
        "text": "燕巢人家，巢戸內向，及長過尺者，吉祥。"
      },
      {
        "index": 139,
        "text": "雨時鳩鳴，有應者即晴，無應者即雨。"
      },
      {
        "index": 140,
        "text": "無故蟻聚及移窠者，天必暴雨。蚯蚓出，亦然。"
      },
      {
        "index": 141,
        "text": "白蟻蟲，是日必吉辰。"
      },
      {
        "index": 142,
        "text": "凡見蛇交，則有喜。"
      },
      {
        "index": 143,
        "text": "遇蛇會，急拜，求富貴必如意。"
      },
      {
        "index": 144,
        "text": "遇蛇蛻殼，急脫衣服蓋之，凡謀大吉。"
      },
      {
        "index": 145,
        "text": "生鱉甲寸銼，以紅莧覆之，盡成小鱉。"
      },
      {
        "index": 146,
        "text": "蝦多，年必荒蟹多，年多亂。"
      },
      {
        "index": 147,
        "text": "績麻骨插竹園，四圍竹不沿出。芝麻骨亦可。"
      },
      {
        "index": 148,
        "text": "梓木作柱，在下首，則木響叫，云爭坐位。"
      },
      {
        "index": 149,
        "text": "杉木炭爲末，安門臼中，則能自響。"
      },
      {
        "index": 150,
        "text": "釘樓板，用蹇漆樹削釘，以米泔浸之，待乾，釘板易入，其堅如鐵。"
      },
      {
        "index": 151,
        "text": "荷花梗塞鼠穴，則鼠自去。"
      },
      {
        "index": 152,
        "text": "黃蠟與果子同食，則蠟自化去。"
      },
      {
        "index": 153,
        "text": "蘿蔔提硝，則硝潔白而光潤。"
      },
      {
        "index": 154,
        "text": "燈芯蘸油，再蘸白礬末，能粘起炭火。"
      },
      {
        "index": 155,
        "text": "雞蛋開頂上一小竅，傾出黃白，灌入露水，又以油紙糊好其竅，日中曬之，可以自升，離地三、四尺。"
      },
      {
        "index": 156,
        "text": "伏中收松柴，劈碎，以黃泥水中浸至皮脫，曬乾，冬月燒之，無煙。竹青亦可。"
      },
      {
        "index": 157,
        "text": "竹篾以石灰水煮過，可代藤用。"
      },
      {
        "index": 158,
        "text": "身體"
      },
      {
        "index": 159,
        "text": "身上生肉丁，麻花擦之。"
      },
      {
        "index": 160,
        "text": "飛絲入眼而腫者，頭上風屑少許揩之。一云珊瑚尤妙。"
      },
      {
        "index": 161,
        "text": "人有見漆生瘡者，用川椒三四十粒，搗碎，塗口鼻上，則漆不能害。"
      },
      {
        "index": 162,
        "text": "指甲有垢者，白梅與肥皂同洗則凈。"
      },
      {
        "index": 163,
        "text": "彈琴指甲薄者，僵蠶燒煙熏之則厚。"
      },
      {
        "index": 164,
        "text": "染頭髮，用烏頭、薄荷入綠礬染之。"
      },
      {
        "index": 165,
        "text": "食梅，牙軟。"
      },
      {
        "index": 166,
        "text": "吃梅則不軟，一用韶粉擦之。"
      },
      {
        "index": 167,
        "text": "油手以鹽洗之，可代肥皂。一云將順手洗，自落。"
      },
      {
        "index": 168,
        "text": "腳根厚皮，用有布紋瓦或浮石磨之。"
      },
      {
        "index": 169,
        "text": "乾洗頭，以蒿本、白芷等分爲末，夜擦頭上，次早梳之，垢穢自去。"
      },
      {
        "index": 170,
        "text": "狐臭以白灰、陳醋和傅腋下，一方以煆過明礬擦之尤妙。"
      },
      {
        "index": 171,
        "text": "女兒纏足，先以杏仁桑白皮入瓶內煎湯，旋下鹽硝、乳香，架足瓶口熏之。"
      },
      {
        "index": 172,
        "text": "待溫，傾出盆中浸洗，則骨軟如綿。"
      },
      {
        "index": 173,
        "text": "洗浴去身面浮風，以芋煮汁洗之，忌見風半日。"
      },
      {
        "index": 174,
        "text": "梳頭令髮不落，用側柏葉兩大片，胡桃去殼兩個、榧子三個，同研碎，以擦頭皮，或浸水常搽亦可。"
      },
      {
        "index": 175,
        "text": "取靨方桑灰、柳灰、小灰、陳草灰、石灰五灰，用水煎濃汁，入醋點之。"
      },
      {
        "index": 176,
        "text": "入鼻中氣，陽時在左，陰時在右，候其時則氣盛，交代時則兩管皆微。"
      },
      {
        "index": 177,
        "text": "婦人月信斷三五日交接者是男，二四日交接者是女。"
      },
      {
        "index": 178,
        "text": "夏月面最熱，扇面則身亦涼。"
      },
      {
        "index": 179,
        "text": "冬月足最冷，烘足則身亦暖。"
      },
      {
        "index": 180,
        "text": "善睡者以淡竹葉曬乾爲細末，用二錢水一盞調服，則終夜不寐，可以防賊。"
      },
      {
        "index": 181,
        "text": "如以熱湯調服，則睡至曉。"
      },
      {
        "index": 182,
        "text": "附子末數錢，用水兩碗煎數沸濯足，遠行足不痛。"
      },
      {
        "index": 183,
        "text": "宣州木瓜治腳氣，煎湯洗之。"
      },
      {
        "index": 184,
        "text": "面上生瘡，疑是漆咬者，以生姜擦之，熱則是，不熱即非。"
      },
      {
        "index": 185,
        "text": "患咳逆，閉氣少時即止。"
      },
      {
        "index": 186,
        "text": "腳麻，以草芯貼眉心，左麻貼右，右麻貼左。"
      },
      {
        "index": 187,
        "text": "蹉氣筋骨牽痛則正坐，隨所患一邊，以足加膝上立愈。"
      },
      {
        "index": 188,
        "text": "腳筋摳，左腳操起右陰子，右腳操起左陰子，即止。"
      },
      {
        "index": 189,
        "text": "身上癤毒初起，以中夜睡覺未語時唾津塗之，塗數十次，漸消。"
      },
      {
        "index": 190,
        "text": "左邊鼻衄，用帶子縛七裏穴。"
      },
      {
        "index": 191,
        "text": "腳轉筋，款款攀足大拇指少頃，立止。"
      },
      {
        "index": 192,
        "text": "新爲僧道，熬獵油塗網巾痕，數日後即一色。"
      },
      {
        "index": 193,
        "text": "衣服"
      },
      {
        "index": 194,
        "text": "夏月衣黴，以東瓜汁浸洗，其跡自去。"
      },
      {
        "index": 195,
        "text": "北絹黃色者，以雞糞煮之即白，鴿糞煮亦好。"
      },
      {
        "index": 196,
        "text": "墨汙絹，調牛膠塗之，候乾揭起，則墨與俱落，凡絹可用。"
      },
      {
        "index": 197,
        "text": "血汙衣，用溺煎滾，以其氣熏衣，隔一宿以水洗之，即落。"
      },
      {
        "index": 198,
        "text": "綠礬百草煎汙衣服，用烏梅洗之。"
      },
      {
        "index": 199,
        "text": "鞋中著樟瑙，去腳氣。"
      },
      {
        "index": 200,
        "text": "用椒末去風，則不疼痛。"
      },
      {
        "index": 201,
        "text": "洗頭巾，用沸湯入鹽擺洗，則垢自落。一云以熱面湯擺洗，亦妙。"
      },
      {
        "index": 202,
        "text": "槐花汙衣，以酸梅洗之。"
      },
      {
        "index": 203,
        "text": "絹作布夾裏，用杏仁漿之，則不吃絹。"
      },
      {
        "index": 204,
        "text": "伏中裝綿布衣，無珠；秋冬則有。"
      },
      {
        "index": 205,
        "text": "以燈芯少許置綿上，則無珠。"
      },
      {
        "index": 206,
        "text": "茶褐衣緞，髮白點，以烏梅煎濃湯，用新筆塗髮處，立還原色。"
      },
      {
        "index": 207,
        "text": "酒醋醬汙衣，藕擦之則無跡。"
      },
      {
        "index": 208,
        "text": "黴徵衣，以枇杷核研細爲末，洗之，其斑自去。"
      },
      {
        "index": 209,
        "text": "氈襪以生芋擦之，則耐久而不蛀。"
      },
      {
        "index": 210,
        "text": "紅莧菜煮生麻布，則色白如苧。"
      },
      {
        "index": 211,
        "text": "楊梅及蘇木汙衣，以硫黃煙熏之，然後水洗，其紅自落。"
      },
      {
        "index": 212,
        "text": "油汙衣，用蚌粉熨之，或以滑石、或以圖書石灰熨之，俱妙。"
      },
      {
        "index": 213,
        "text": "膏藥跡，以香油搓洗自落，後用蘿蔔汁去油。"
      },
      {
        "index": 214,
        "text": "墨汙衣，用杏仁細嚼擦之。"
      },
      {
        "index": 215,
        "text": "洗毛衣及氈衣，用豬蹄爪湯乘熱洗之，汙穢自去。"
      },
      {
        "index": 216,
        "text": "葛布衣折好，用蠟梅葉煎湯，置瓦盆中浸拍之，垢即自落，以梅葉揉水浸之，不脆。"
      },
      {
        "index": 217,
        "text": "油汙衣，用白面水調罨過夜，油即無跡。"
      },
      {
        "index": 218,
        "text": "去墨跡，用飯粘搓洗，即落。"
      },
      {
        "index": 219,
        "text": "羅絹衣垢，折置瓦盆中，溫泡皂莢湯洗之，頓按翻轉，且浸且折，垢穢盡去。"
      },
      {
        "index": 220,
        "text": "棄前水，復以溫湯浸之，又頓拍之，勿展開，候乾折藏之，不漿不熨。"
      },
      {
        "index": 221,
        "text": "顏色水垢，用牛膠水浸半日，溫湯洗之。"
      },
      {
        "index": 222,
        "text": "洗白衣，白菖蒲用銅刀薄切，曬乾作末，先於瓦盆內用水攪勻，捋衣擺之，垢膩自脫。"
      },
      {
        "index": 223,
        "text": "洗絹衣，用蘿蔔汁煮之。"
      },
      {
        "index": 224,
        "text": "洗皂衣，濃煎梔子湯洗之。"
      },
      {
        "index": 225,
        "text": "黃泥汙衣，用生姜汁搓了，以水擺去之。"
      },
      {
        "index": 226,
        "text": "洗油汙衣，滑石天花粉不拘多少爲末，將汙處以炭火烘熱，以末糝振去之。"
      },
      {
        "index": 227,
        "text": "如未凈，再烘，再振，甚者不過五次。"
      },
      {
        "index": 228,
        "text": "漆汙衣，杏仁、川椒等分研爛揩汙處，凈洗之。"
      },
      {
        "index": 229,
        "text": "墨汙衣，用杏仁去皮尖茶子等分爲末糝上，溫湯擺之洗，字則壓去。"
      },
      {
        "index": 230,
        "text": "油羅極細末糝字上，以火熨之。"
      },
      {
        "index": 231,
        "text": "又法：以白梅捶洗之。"
      },
      {
        "index": 232,
        "text": "蟹黃汙衣，以蟹臍擦之即去。"
      },
      {
        "index": 233,
        "text": "血汙衣，即以冷水洗之即去。"
      },
      {
        "index": 234,
        "text": "洗油帽，以芥末搗成膏糊上，候乾，以冷水淋洗之。"
      },
      {
        "index": 235,
        "text": "飲食"
      },
      {
        "index": 236,
        "text": "炙肉，以芝麻花爲末，置肉上，則油不流。"
      },
      {
        "index": 237,
        "text": "糟蟹久則沙，見燈亦沙，用皂角一寸置瓶下，則不沙。"
      },
      {
        "index": 238,
        "text": "煮老雞，以山楂煮即爛，或用白梅煮，亦妙。"
      },
      {
        "index": 239,
        "text": "枳實煮魚則骨軟，或用鳳仙花子。"
      },
      {
        "index": 240,
        "text": "醬內生蛆，以馬草烏碎切入之，蛆即死。"
      },
      {
        "index": 241,
        "text": "糟茄入石綠，切開不黑。"
      },
      {
        "index": 242,
        "text": "糟姜，瓶內安蟬，雖老姜亦無筋。"
      },
      {
        "index": 243,
        "text": "食蒜後，生姜、棗子同食少許，則不臭。"
      },
      {
        "index": 244,
        "text": "煮飯以鹽硝入之，則各自粒而不粘。"
      },
      {
        "index": 245,
        "text": "米醋內入炒鹽，則不生白衣。"
      },
      {
        "index": 246,
        "text": "用鹽洗豬臟肚子則不臭。"
      },
      {
        "index": 247,
        "text": "腌魚，用礬鹽同腌，則去涎。"
      },
      {
        "index": 248,
        "text": "凡雜色羊肉入松子，則無毒。"
      },
      {
        "index": 249,
        "text": "藕皮和菱米同食，則甜而軟。"
      },
      {
        "index": 250,
        "text": "芥辣，用細辛少許與蜜同研，則極辣。"
      },
      {
        "index": 251,
        "text": "曬胡蘆乾，以槁本湯洗過，不引蠅子。"
      },
      {
        "index": 252,
        "text": "楊梅核與西瓜子，用柿漆拌，曬乾，則自開，只揀取仁。"
      },
      {
        "index": 253,
        "text": "鴨蛋以砂畫花寫字，候乾，以頭髮灰汁洗之，則花直透內。"
      },
      {
        "index": 254,
        "text": "炒白果、栗子，放油紙在內，則皮自脫。"
      },
      {
        "index": 255,
        "text": "夏月魚肉放香油，耐久不臭。"
      },
      {
        "index": 256,
        "text": "蘿蔔梗同煮銀杏，則不苦。"
      },
      {
        "index": 257,
        "text": "著芋，以灰煮之則酥。"
      },
      {
        "index": 258,
        "text": "煮藕，以柴灰煮之，則糜爛，另換水放糖。"
      },
      {
        "index": 259,
        "text": "榧子與蔗同食，其渣自軟，與紙一般。"
      },
      {
        "index": 260,
        "text": "曬肉脯，以香油抹之，不引繩子。"
      },
      {
        "index": 261,
        "text": "食荔枝，多則醉；以殼浸水飲之則解。"
      },
      {
        "index": 262,
        "text": "腌鴨蛋，月半日做，則黃居中。一云日中做。"
      },
      {
        "index": 263,
        "text": "韶粉去酒中酸味，赤豆炒熱入之，亦好。"
      },
      {
        "index": 264,
        "text": "荷花蒂煮肉，精者浮，肥者沈。"
      },
      {
        "index": 265,
        "text": "鴨蛋以金剛根同煮，白皆紅。"
      },
      {
        "index": 266,
        "text": "天落水做飯，白米變紅，紅米變白。"
      },
      {
        "index": 267,
        "text": "飲酒欲不醉，服硼砂末。"
      },
      {
        "index": 268,
        "text": "吃栗子，於生芽處咬破氣，一口剝之，皮自脫。"
      },
      {
        "index": 269,
        "text": "竹葉與栗同食，無渣。"
      },
      {
        "index": 270,
        "text": "茄乾灰可腌海蜇。"
      },
      {
        "index": 271,
        "text": "寸切稻草可煮臭肉，其臭皆入草內。"
      },
      {
        "index": 272,
        "text": "煮老鵝，就竈邊取瓦一片同煮，即爛。"
      },
      {
        "index": 273,
        "text": "吃蟹後，以蟹臍洗手，則不腥。"
      },
      {
        "index": 274,
        "text": "豆油煮豆腐有味。"
      },
      {
        "index": 275,
        "text": "籬上舊竹篾縛肉煮，則速糜。"
      },
      {
        "index": 276,
        "text": "餛飩入香蕈在內不噯。"
      },
      {
        "index": 277,
        "text": "食河豚罷，以蘿蔔煎湯滌器皿，即去其腥。"
      },
      {
        "index": 278,
        "text": "燈草寸斷，收糖霜重間之爲佳。"
      },
      {
        "index": 279,
        "text": "糖霜用新瓶盛貯，以竹箬紙包好，懸於竈上，兩三年不溶。"
      },
      {
        "index": 280,
        "text": "糟姜入瓶中，糝少許熟栗子末於瓶口，則無滓。"
      },
      {
        "index": 281,
        "text": "糟姜時，底下用核桃肉數個，則姜不辣。"
      },
      {
        "index": 282,
        "text": "糟茄，須旋摘便糟，仍不去蒂萼爲佳。"
      },
      {
        "index": 283,
        "text": "乾蓼草上下覆鋪，以貯糯米，則不蛀。"
      },
      {
        "index": 284,
        "text": "豆黃和松葉食之，甚美，可作避地計。"
      },
      {
        "index": 285,
        "text": "沙糖調水洗石耳，極光潤。"
      },
      {
        "index": 286,
        "text": "食梅齒軟，以梅葉嚼之，即止。"
      },
      {
        "index": 287,
        "text": "生甜瓜以鯗魚骨刺之，經宿則熟。"
      },
      {
        "index": 288,
        "text": "伏中合醬與面，不生蛆。"
      },
      {
        "index": 289,
        "text": "收椒，帶眼收，不帶葉收，不變色。"
      },
      {
        "index": 290,
        "text": "日未出及已沒下醬，不引蠅子。"
      },
      {
        "index": 291,
        "text": "醉中飲冷水，則手顫。"
      },
      {
        "index": 292,
        "text": "造醬之時，缸面用草烏頭四個置其上，則免蠅蚋。"
      },
      {
        "index": 293,
        "text": "器用"
      },
      {
        "index": 294,
        "text": "商嵌銅器以肥皂塗之，燒赤後，入梅鍋爍之，則黑白分明。"
      },
      {
        "index": 295,
        "text": "黑漆器上有朱紅字，以鹽擦則作紅水流下。"
      },
      {
        "index": 296,
        "text": "油籠漆籠漏者，以馬屁塞之，即止。"
      },
      {
        "index": 297,
        "text": "肥皂圍塞之，亦妙。"
      },
      {
        "index": 298,
        "text": "柘木以酒醋調礦灰塗之，一宿則作間道烏木。"
      },
      {
        "index": 299,
        "text": "漆器不可置蒓菜，雖堅漆亦壞。"
      },
      {
        "index": 300,
        "text": "熱碗足燙漆桌成跡者，以錫註盛沸湯沖之，其跡自去。"
      },
      {
        "index": 301,
        "text": "銅器或鑰石上青，以醋浸過夜，洗之自落。"
      },
      {
        "index": 302,
        "text": "針眼割線者，用燈燒眼。"
      },
      {
        "index": 303,
        "text": "錫器上黑垢，用雞鵝湯之熱者洗之。"
      },
      {
        "index": 304,
        "text": "酒瓶漏者，以羊血擦之則不漏。"
      },
      {
        "index": 305,
        "text": "碗上有垢，以鹽擦之。"
      },
      {
        "index": 306,
        "text": "水炭缸內，夏月可凍物。"
      },
      {
        "index": 307,
        "text": "刀銹，木賊草擦之。"
      },
      {
        "index": 308,
        "text": "皂角在竈內燒煙，鍋底煤並煙突煤自落。"
      },
      {
        "index": 309,
        "text": "肉案上抹布，以豬膽洗之，油自落。"
      },
      {
        "index": 310,
        "text": "炭瓶中安貓食，不臭，雖夏月亦不臭。"
      },
      {
        "index": 311,
        "text": "槁本湯布拭酒器並酒桌上，蠅不來。"
      },
      {
        "index": 312,
        "text": "香油蘸刀則不脆。"
      },
      {
        "index": 313,
        "text": "琉璃用醬湯洗油自去。"
      },
      {
        "index": 314,
        "text": "鐵銹以炭磨洗之。"
      },
      {
        "index": 315,
        "text": "刀鈍以乾炭擦之則快。"
      },
      {
        "index": 316,
        "text": "泥瓦火煆過，作磨刀石。"
      },
      {
        "index": 317,
        "text": "洗刀洗鐵皮，松木杉木鐵艷粉爲細末，以羊脂炒乾爲度，用以擦刀，光如皎月。"
      },
      {
        "index": 318,
        "text": "洗缸瓶臭，先以水再三洗凈卻，以銀杏搗碎，泡湯洗之。"
      },
      {
        "index": 319,
        "text": "荷葉煎湯，洗錫器極妙。"
      },
      {
        "index": 320,
        "text": "釜內生銹，燒湯，以皂莢洗之如刮。"
      },
      {
        "index": 321,
        "text": "松板作酒榨，無木氣。"
      },
      {
        "index": 322,
        "text": "鍍白桐器，用萱草根及水銀揩之如新。"
      },
      {
        "index": 323,
        "text": "錫器以木柴灰煮水，用木賊草洗之如銀。"
      },
      {
        "index": 324,
        "text": "或用臘梅葉，或用肥皂熱水，亦可。"
      },
      {
        "index": 325,
        "text": "瓷器記號，以代赭石寫之，則水洗不落。"
      },
      {
        "index": 326,
        "text": "竹器方蛀，以雄黃巴豆燒煙熏之，永不蛀。"
      },
      {
        "index": 327,
        "text": "凡竹器蛀，以萵苣煮湯，沃之。"
      },
      {
        "index": 328,
        "text": "定州瓷器一爲犬所舐，即有璺紋。"
      },
      {
        "index": 329,
        "text": "漆器以覆莧菜，便有斷紋。"
      },
      {
        "index": 330,
        "text": "雨傘、油衣、笠子雨中來，須以井水洗之；不爾，易得脆壞。"
      },
      {
        "index": 331,
        "text": "銅器不得安頓米上，恐黴，壞其聲。"
      },
      {
        "index": 332,
        "text": "手弄地栗，不可弄銅器，擊之必破。"
      },
      {
        "index": 333,
        "text": "新鍋先用黃泥塗其中，貯水滿，煮一時，洗凈，再乾燒十分熱，用豬油同糟遍擦之，方可用。"
      },
      {
        "index": 334,
        "text": "漆汙器物，用鹽乾擦。"
      },
      {
        "index": 335,
        "text": "酒汙衣服，用藕擦。"
      },
      {
        "index": 336,
        "text": "器舊，用醬水洗。"
      },
      {
        "index": 337,
        "text": "藤床椅舊，用豆腐板刷洗之。"
      },
      {
        "index": 338,
        "text": "鼓皮舊，用橙子瓤洗之。"
      },
      {
        "index": 339,
        "text": "湯瓶生堿，以山石數枚，瓶內煮之，堿皆去。"
      },
      {
        "index": 340,
        "text": "桐木爲轎杠，輕復耐久。"
      },
      {
        "index": 341,
        "text": "瓷器捐缺，用細篩石灰一二錢、白芨末二錢，水調粘之。"
      },
      {
        "index": 342,
        "text": "鐵器上銹者，置酸泔中浸一宿取出，其銹自落。"
      },
      {
        "index": 343,
        "text": "松杓初用當以沸湯；若入冷水，必破。"
      },
      {
        "index": 344,
        "text": "試金石，以鹽擦之，則磨痕盡去。"
      },
      {
        "index": 345,
        "text": "文房"
      },
      {
        "index": 346,
        "text": "研墨出沫，用耳膜頭垢則散。"
      },
      {
        "index": 347,
        "text": "蠟梅樹皮浸水磨墨，有光彩。"
      },
      {
        "index": 348,
        "text": "礬水寫字令乾，以五子煎湯澆之，則成黑字。"
      },
      {
        "index": 349,
        "text": "肥皂浸水磨墨，可在油紙上寫字。"
      },
      {
        "index": 350,
        "text": "肥皂水調顏色，可畫花燭上。"
      },
      {
        "index": 351,
        "text": "磨黃芩寫字在紙上，以水沈去紙，則字畫脫在水面上。"
      },
      {
        "index": 352,
        "text": "畫上若粉被黑或硫煙熏黑，以石灰湯蘸筆，洗二三次，則色復舊。"
      },
      {
        "index": 353,
        "text": "蓖麻子油寫紙上，以紙灰撤之，則見字。一云杏仁尤妙。"
      },
      {
        "index": 354,
        "text": "冬月以酒磨墨，則不凍。"
      },
      {
        "index": 355,
        "text": "鹽鹵寫紙上，烘之，則字黑。"
      },
      {
        "index": 356,
        "text": "冬月以楊花鋪硯槽，則水不冰。"
      },
      {
        "index": 357,
        "text": "花中入火燒瓦一片，則不臭。"
      },
      {
        "index": 358,
        "text": "收筆，東坡用黃連煎湯，調輕粉蘸筆，候乾收之。"
      },
      {
        "index": 359,
        "text": "擦金扇油，用綿子漬鹿血，藏久擦之，甚妙。"
      },
      {
        "index": 360,
        "text": "補字，以新面巾一個，用石灰少許投入，即化爲粘水，貼上，悠久又無跡。"
      },
      {
        "index": 361,
        "text": "洗字，扇頭綾軸上訛字，用陳醬調水筆蘸，照字寫上，須臾擦去，無痕。"
      },
      {
        "index": 362,
        "text": "取錯字法，蔓荊子二錢，龍骨一錢，相子霜五分，定粉少許，同爲末，點水字上，以末糝之，候乾即拂去。"
      },
      {
        "index": 363,
        "text": "硯不可湯洗。"
      },
      {
        "index": 364,
        "text": "真龍涎香燒煙入水，假者即散。"
      },
      {
        "index": 365,
        "text": "夷使到本朝，本朝燒之，使者曰：「此真龍涎香也。"
      },
      {
        "index": 366,
        "text": "」燒煙入水，果如其言。"
      },
      {
        "index": 367,
        "text": "裱褙打糊，入白礬、黃蠟、椒末和之，褙書畫，蟲鼠不敢侵。"
      },
      {
        "index": 368,
        "text": "裱褙書畫，午時上壁，則不瓦。"
      },
      {
        "index": 369,
        "text": "又云日中曬多日，亦不瓦。一云用蘿蔔汁少許打糊，則不瓦。"
      },
      {
        "index": 370,
        "text": "打碑紙，先以膠礬水濕過，方用。"
      },
      {
        "index": 371,
        "text": "新刻書畫板，臨印時，用糯米糊和墨，印兩三次，即光滑分明。"
      },
      {
        "index": 372,
        "text": "打碑，挪皂筴水濾去滓，以水磨墨，光彩如漆。"
      },
      {
        "index": 373,
        "text": "鹿有膠和墨，最佳。"
      },
      {
        "index": 374,
        "text": "和墨一兩，入金箔兩片，麝香三十文，則墨熟而緊。"
      },
      {
        "index": 375,
        "text": "造墨，用秋水最佳。"
      },
      {
        "index": 376,
        "text": "蓖麻子擦研，滋潤。"
      },
      {
        "index": 377,
        "text": "洗油汙書畫法，用海漂硝、滑石各二分，龍骨一分半，白堊一錢，共爲細末，用紙如汙衣法熨之，大凡汙多已乾者，仍以油漬之。跡大，不妨。否則以水浸一宿，絞乾，用藥亦可。"
      },
      {
        "index": 378,
        "text": "瓶中生花，用草緊縛其枝，插在瓶中，可以耐久。"
      },
      {
        "index": 379,
        "text": "試墨點黑漆器中，與漆爭光者，絶品也。"
      },
      {
        "index": 380,
        "text": "金珠"
      },
      {
        "index": 381,
        "text": "珍珠經年油浸，及犯屍氣色昏者，團飯中以餵雞或鴨或鵝，俟其糞下，收洗如新。"
      },
      {
        "index": 382,
        "text": "鵝鴨糞曬乾燒灰，熱湯澄汁，以油珠絹袋盛洗之光凈。"
      },
      {
        "index": 383,
        "text": "銀絲器不可用杉木作盛，久之色黑。"
      },
      {
        "index": 384,
        "text": "代赭石作末和鹽煮金器，顏色鮮明。"
      },
      {
        "index": 385,
        "text": "玉器如打破，以白礬火上熔化，粘之，補瓷器亦炒。"
      },
      {
        "index": 386,
        "text": "象牙如舊，用水煮木賊令軟，洗之。"
      },
      {
        "index": 387,
        "text": "再以甘草煮水，又洗之，其色如新。"
      },
      {
        "index": 388,
        "text": "多年玉灰塵，以白梅湯煮之，刷洗即潔。"
      },
      {
        "index": 389,
        "text": "珠子用乳汁浸一宿，洗出鮮明。"
      },
      {
        "index": 390,
        "text": "象牙笏曲者，用白梅湯煮綿，令熱，裹而壓即直。"
      },
      {
        "index": 391,
        "text": "舊象牙箸煮木賊草令軟，擦之，再以甘草湯洗之。又法：以白梅洗之，插芭蕉樹中，二三日出之，如新。"
      },
      {
        "index": 392,
        "text": "洗赤焦珠，木子皮熱湯泡洗之。"
      },
      {
        "index": 393,
        "text": "研，蘿蔔汁浸一宿即白。"
      },
      {
        "index": 394,
        "text": "煮象牙，用酢酒煮之，自軟。"
      },
      {
        "index": 395,
        "text": "果品"
      },
      {
        "index": 396,
        "text": "收棗子，一層稻草一層棗，相間藏之，則不蛀。"
      },
      {
        "index": 397,
        "text": "藏栗不蛀，以栗燒灰淋汁，浸二宿出之，候乾，置盆中，以沙覆之。"
      },
      {
        "index": 398,
        "text": "藏西瓜，不可見日影，見之則芽。"
      },
      {
        "index": 399,
        "text": "收雞豆，曬乾入瓶，箬包好，埋之地中。"
      },
      {
        "index": 400,
        "text": "藏金橘於綠豆中，則經時不變。"
      },
      {
        "index": 401,
        "text": "藏柑子，以盆盛，用乾潮沙蓋。"
      },
      {
        "index": 402,
        "text": "木瓜同法。"
      },
      {
        "index": 403,
        "text": "收湘橘，用湯煮過，瓶收之，經年不壞。"
      },
      {
        "index": 404,
        "text": "藏胡桃，不可焙，焙則油。"
      },
      {
        "index": 405,
        "text": "藏梨子，用羅蔔間之，勿令相著，經年不壞。"
      },
      {
        "index": 406,
        "text": "梨蒂插蘿蔔內，亦不得爛。"
      },
      {
        "index": 407,
        "text": "藏香團，同法。"
      },
      {
        "index": 408,
        "text": "栗子與橄欖同食，作梅花香。"
      },
      {
        "index": 409,
        "text": "炒栗子、白果，拳一個在手，勿令人知，則不爆。"
      },
      {
        "index": 410,
        "text": "水楊梅入炭，不爛。"
      },
      {
        "index": 411,
        "text": "以缸貯細沙，藏柑橘、梨、榴之屬於其中，久而不壞。"
      },
      {
        "index": 412,
        "text": "如柑橘頓近米處，便速爛。"
      },
      {
        "index": 413,
        "text": "梨子紙裹入新瓶，可藏至二月。"
      },
      {
        "index": 414,
        "text": "石榴煎米泔百沸湯，淖過晾乾，可至來年夏，不損壞。"
      },
      {
        "index": 415,
        "text": "梨子藏北棗中，可以致遠。"
      },
      {
        "index": 416,
        "text": "榧子用盛茶瓶貯之，經久不壞。"
      },
      {
        "index": 417,
        "text": "藏生棗子用新沙罐，一層淡竹葉枝，古老銅錢數個，白礬少許，浸水井內，經年不壞。"
      },
      {
        "index": 418,
        "text": "藏桃、梅之屬於竹林中，揀一大竹，截去上節，留五尺，通之，置果於竹中，以箬封泥塗之，隔歳如新擷。"
      },
      {
        "index": 419,
        "text": "摘銀杏，以竹篾箍其根，過一宿，擊篾則實盡落。"
      },
      {
        "index": 420,
        "text": "雞豆子連蒲元水藏於新瓷器內，供時旋剝，甚妙。"
      },
      {
        "index": 421,
        "text": "蜜餞夏月多酸，可用大缸盛細沙，時以水浸濕，置瓶其上，即不壞。"
      },
      {
        "index": 422,
        "text": "梨子怕凍，須用沙甕，著稻糠拌和藏之，以草塞瓶口，使其通氣，可留過春。"
      },
      {
        "index": 423,
        "text": "松子用防風數兩置裹中，即不油。"
      },
      {
        "index": 424,
        "text": "梨子每個以其柄插蘿蔔中，藏漆盒內，可以久留。"
      },
      {
        "index": 425,
        "text": "風栗，以皂莢水浸一宿，取出晾乾，籃盛掛當風，時時搖之。"
      },
      {
        "index": 426,
        "text": "收柑橘，用黃砂壇，以曬燥松毛拌之，則不爛。"
      },
      {
        "index": 427,
        "text": "松毛濕，則又曬燥換之。"
      },
      {
        "index": 428,
        "text": "無松毛，早稻草鍘斷，亦好。"
      },
      {
        "index": 429,
        "text": "閩中藏生荔枝，六七分熟者，用蜜一甕浸之，密紮，令水不入，投井中，用時取出，其色如鮮。"
      },
      {
        "index": 430,
        "text": "收胡桃松子，以粗布作袋，掛當風中。"
      },
      {
        "index": 431,
        "text": "收桃子，以麥麩作粥，先入少鹽，盛盆內，候冷，以桃子納其中，冬月取以侑酒極佳。"
      },
      {
        "index": 432,
        "text": "桃不可太熟，須擇其顏色青紅可愛者。"
      },
      {
        "index": 433,
        "text": "凡果品皆忌酒，酒氣熏即損壞。"
      },
      {
        "index": 434,
        "text": "葡萄方熟，用蠟紙裹緊，紮封以蠟，可留到冬。"
      },
      {
        "index": 435,
        "text": "栗蒲安在殼中，可以久留。"
      },
      {
        "index": 436,
        "text": "食胡桃多者，令人吐血。"
      },
      {
        "index": 437,
        "text": "黃蠟同栗子嚼，成水。"
      },
      {
        "index": 438,
        "text": "栗子同橄欖嚼，其味甘清，名曰：「風流脯」。"
      },
      {
        "index": 439,
        "text": "菜蔬"
      },
      {
        "index": 440,
        "text": "收芥菜子，宜隔年者則辣。"
      },
      {
        "index": 441,
        "text": "生姜，社前收無筋。"
      },
      {
        "index": 442,
        "text": "茄子以淋汁過柴灰藏之，可至四五月。"
      },
      {
        "index": 443,
        "text": "小滿前收腌芥菜，可交新。"
      },
      {
        "index": 444,
        "text": "葫蘆照水種，則多生。"
      },
      {
        "index": 445,
        "text": "或三四株，微去其薄皮，用肥土包作一株。"
      },
      {
        "index": 446,
        "text": "麻皮紮好，其藤粗大生出者，止留一二個養老，其大如鬥，可作器用。"
      },
      {
        "index": 447,
        "text": "花木"
      },
      {
        "index": 448,
        "text": "冬青樹接梅花，則開灑墨梅。"
      },
      {
        "index": 449,
        "text": "石榴樹以麻餅水澆，則多生子。"
      },
      {
        "index": 450,
        "text": "養石菖蒲無力而黃者，用鼠糞灑之。"
      },
      {
        "index": 451,
        "text": "花枝蟲孔，以硫磺末塞之。"
      },
      {
        "index": 452,
        "text": "木樨蛀者，用芝麻梗帶殼束懸樹上。"
      },
      {
        "index": 453,
        "text": "竹多年生米，急截去，離地二尺通去節，以犬糞灌之，則餘竹不生米矣。"
      },
      {
        "index": 454,
        "text": "海棠花以薄荷水浸之，則開。"
      },
      {
        "index": 455,
        "text": "銀杏不結子，於雌樹鑿一孔，入雄樹一塊，以泥塗之，便生子。"
      },
      {
        "index": 456,
        "text": "草木花枝羊食，並不發。"
      },
      {
        "index": 457,
        "text": "芝麻稈掛樹上，無蓑衣蟲。"
      },
      {
        "index": 458,
        "text": "牡丹花根下放白術，諸般顏色皆是腰金。"
      },
      {
        "index": 459,
        "text": "冬瓜蔓上，午時用苕帚打之，則多生。"
      },
      {
        "index": 460,
        "text": "天道尚左，星辰左旋。"
      },
      {
        "index": 461,
        "text": "地道尚右，瓜瓠右累。"
      },
      {
        "index": 462,
        "text": "牡丹花每一朵十二瓣，閨月十三瓣。"
      },
      {
        "index": 463,
        "text": "凡果皆從下生上，惟蓮子根從上生下。"
      },
      {
        "index": 464,
        "text": "貫仲與柏葉同嚼，無苦味。"
      },
      {
        "index": 465,
        "text": "蜀葵枯枝燒灰，可藏火。"
      },
      {
        "index": 466,
        "text": "以乾竹縛作火把，雨中不滅。"
      },
      {
        "index": 467,
        "text": "茄稈灰藏火，亦妙。"
      },
      {
        "index": 468,
        "text": "皂莢樹有刺，不可上。"
      },
      {
        "index": 469,
        "text": "每至秋實時，以大篾箍束木身，用木砧砧之令急，一夕自落。"
      },
      {
        "index": 470,
        "text": "油紙燈入荷花池，葉即腐爛。"
      },
      {
        "index": 471,
        "text": "杏接梅花，即成臺閣梅。"
      },
      {
        "index": 472,
        "text": "桑樹接梨樹，生梨，甘脆。"
      },
      {
        "index": 473,
        "text": "紅梨花接海棠成西府。"
      },
      {
        "index": 474,
        "text": "櫻桃樹接海棠成垂絲。"
      },
      {
        "index": 475,
        "text": "麻骨插柿，一夕即熟。"
      },
      {
        "index": 476,
        "text": "枸橘樹可接諸色佳橘佳柑。"
      },
      {
        "index": 477,
        "text": "柳樹可接桃，桃樹可接梅。"
      },
      {
        "index": 478,
        "text": "冬青樹可接木樨。"
      },
      {
        "index": 479,
        "text": "鳥獸"
      },
      {
        "index": 480,
        "text": "小犬吠不絶聲者，用香油一蜆殼灌入鼻中，經宿則不吠。"
      },
      {
        "index": 481,
        "text": "烏骨雞舌黑者，則骨黑；舌不黑者，但肉黑。"
      },
      {
        "index": 482,
        "text": "雞未者，以苕帚趕之，則翼毛倒生。"
      },
      {
        "index": 483,
        "text": "母雞生子，與青（一作續）麻子吃，則長生，不抱子。"
      },
      {
        "index": 484,
        "text": "竹雞叫，可去壁虱並白蟻。"
      },
      {
        "index": 485,
        "text": "鶻帶帽飛去，立喚則高揚去，伏地叫則來。"
      },
      {
        "index": 486,
        "text": "雞黃雙者，生兩頭及三足。"
      },
      {
        "index": 487,
        "text": "貓眼知時候，有歌曰：「子午線，卯酉圓，寅申已亥銀杏樣，辰戌醜未側如錢。"
      },
      {
        "index": 488,
        "text": "」香貍有四個外腎。"
      },
      {
        "index": 489,
        "text": "鷹無而有肚，食肉故也。"
      },
      {
        "index": 490,
        "text": "飛禽吃谷者有。"
      },
      {
        "index": 491,
        "text": "雞吃貓飯，能啄人。"
      },
      {
        "index": 492,
        "text": "胡麻面啖犬，則黑光而駿。"
      },
      {
        "index": 493,
        "text": "虎至人家盜犬豕食，聞刀刮鍋底聲則去，蓋聞聲則齒酸故也。"
      },
      {
        "index": 494,
        "text": "牛尾短者壽長，尾長者壽短。"
      },
      {
        "index": 495,
        "text": "貓鼻惟六月六日一次熱。"
      },
      {
        "index": 496,
        "text": "杏仁末與犬食之，即死。"
      },
      {
        "index": 497,
        "text": "狗欲褪毛，飼以糟，則易褪。"
      },
      {
        "index": 498,
        "text": "鹿群夜宿，大者角向外，小者在內，圈匝如寨。"
      },
      {
        "index": 499,
        "text": "行兵者仿之，作鹿角寨。"
      },
      {
        "index": 500,
        "text": "虎豹皮只可焙，不可曬。"
      },
      {
        "index": 501,
        "text": "猢猻病，吃壁上子，即愈。"
      },
      {
        "index": 502,
        "text": "狗身上發癩，蟲蠅，百部汁塗之，即除。"
      },
      {
        "index": 503,
        "text": "馬背鞍卷破脊梁，以渠中淤泥塗之，即愈。"
      },
      {
        "index": 504,
        "text": "辨牛黃真假，牛黃如雞子大，重重疊疊，取置人指甲上磨之，其黃透甲，拭不落者，即真也。"
      },
      {
        "index": 505,
        "text": "貓癩以柏油擦之。"
      },
      {
        "index": 506,
        "text": "再發，再擦。"
      },
      {
        "index": 507,
        "text": "至三次，即除。"
      },
      {
        "index": 508,
        "text": "豬癩，以豬油擦之，即好。"
      },
      {
        "index": 509,
        "text": "貓洗面至耳，必有客至。"
      },
      {
        "index": 510,
        "text": "人家燕雀頓絶者，必有火災。"
      },
      {
        "index": 511,
        "text": "鸛仰鳴則晴，俯鳴必雨。"
      },
      {
        "index": 512,
        "text": "鵲巢低，其年大水。"
      },
      {
        "index": 513,
        "text": "鶻初聲，或臥聞之，則一年安樂。"
      },
      {
        "index": 514,
        "text": "貓犬所生皆雄者，其家必有喜事。"
      },
      {
        "index": 515,
        "text": "犬死，以葵根塞其鼻，良久活。"
      },
      {
        "index": 516,
        "text": "孔雀毛入眼，損人眼；膽大，毒殺人。"
      },
      {
        "index": 517,
        "text": "狗虱，用朝瑙擦毛內，以大桶或箱內悶蓋之，虱即墮落，急令人掐殺之。"
      },
      {
        "index": 518,
        "text": "貓狗虱癩，用桃葉搗爛，遍擦其皮毛，隔少頃洗去之，一二次即除。"
      },
      {
        "index": 519,
        "text": "雞病，以真麻油灌之。"
      },
      {
        "index": 520,
        "text": "雞哮，用白菜葉包鼠屎、香油浸之，即好。"
      },
      {
        "index": 521,
        "text": "雞瘟，以豬肉切碎餵之。"
      },
      {
        "index": 522,
        "text": "又將雄黃爲末，拌飯餵之，立愈。"
      },
      {
        "index": 523,
        "text": "豬瘟，以羅蔔菜連根餵之愈。"
      },
      {
        "index": 524,
        "text": "牛馬疥癩，用蕎麥稈燒成灰，沐灰汁，澆之愈。"
      },
      {
        "index": 525,
        "text": "牛馬瘟，用酒加麝香末些須在內，灌之。"
      },
      {
        "index": 526,
        "text": "牛馬疥癩，用梨盧爲末，水調塗之。"
      },
      {
        "index": 527,
        "text": "鶴病，用蛇或鼠或大麥煮熟餵之。"
      },
      {
        "index": 528,
        "text": "鹿病，用鹽拌豆料餵之，常食菀豆則無病。"
      },
      {
        "index": 529,
        "text": "餵竈貓，用豬腸或魚腸，入些須雄黃在內，煨熟飼之。"
      },
      {
        "index": 530,
        "text": "牛中暑，用胡麻苗搗汁灌之，即好。"
      },
      {
        "index": 531,
        "text": "無苗，即用麻子二三兩搗爛，和井水調勻，灌之。"
      },
      {
        "index": 532,
        "text": "牛馬豬驢瘟，用狼毒、牙皂各一兩，黃連一兩五錢，雄黃、朱砂各五錢爲末。"
      },
      {
        "index": 533,
        "text": "豬擦入眼中，牛馬驢吹入鼻中。"
      },
      {
        "index": 534,
        "text": "凡雞鵝鴨欲其速肥，胡麻子拌飯，加硫磺少許，餵七日，其膘壯異常。"
      },
      {
        "index": 535,
        "text": "蟲魚"
      },
      {
        "index": 536,
        "text": "魚瘦而生白點者，名虱，用楓樹皮投水中，即愈。"
      },
      {
        "index": 537,
        "text": "鱉與蝤蛑被蚊子一叮，即死。"
      },
      {
        "index": 538,
        "text": "水中浮萍曬乾，熏蚊子則死。"
      },
      {
        "index": 539,
        "text": "馬畏肥皂。"
      },
      {
        "index": 540,
        "text": "蛇畏姜黃。"
      },
      {
        "index": 541,
        "text": "稻草索懸數條於壁上，則蠅不來。"
      },
      {
        "index": 542,
        "text": "蠶畏雷，亦畏鼓，聞鼓聲，則伏而不起。"
      },
      {
        "index": 543,
        "text": "令蛙不鳴，三五日以野菊花爲末，順風吹之。"
      },
      {
        "index": 544,
        "text": "辟蠅，臘月豬油以瓶懸廁上。"
      },
      {
        "index": 545,
        "text": "麻葉燒煙，能辟蚊子。"
      },
      {
        "index": 546,
        "text": "陳茶末燒煙，蠅速去。"
      },
      {
        "index": 547,
        "text": "治壁虱，蕎麥稈作茬，可除。"
      },
      {
        "index": 548,
        "text": "五月五日，取田中紫萍曬乾，取伏翼血漬之又曬，又漬數次，爲末作香燒之，大去蚊蚋。一云燒蝙蝠屎，可辟蚊子。"
      },
      {
        "index": 549,
        "text": "蚊蜃之屬，得飛燕食之，則能變化。"
      },
      {
        "index": 550,
        "text": "蜃之吐氣成樓臺，所以誘燕也。"
      },
      {
        "index": 551,
        "text": "凡魚蝦蟮入夜皆朝北方。"
      },
      {
        "index": 552,
        "text": "蜜蜂桶用黃牛糞和泥封之，能辟諸蟲，蜜有收，蜂亦不他去，極妙。"
      },
      {
        "index": 553,
        "text": "收蜜蜂，先以水灑之，蜂成一團，遂嚼薄荷，以水噴之。"
      },
      {
        "index": 554,
        "text": "再以薄荷塗手，徐徐拂拭，趕入桶中安乾燥處。"
      },
      {
        "index": 555,
        "text": "蓋蜂畏薄荷，不螫人。"
      },
      {
        "index": 556,
        "text": "蠶食而不飲，二十二日而化蟬，飲而不食，三十日而蛻。"
      },
      {
        "index": 557,
        "text": "蜉蝣不食不飲，三日而死。"
      },
      {
        "index": 558,
        "text": "辟蚊及諸蟲，以苦楝子、柏子、菖蒲爲末，慢火燒之，聞者即去。"
      },
      {
        "index": 559,
        "text": "辟蚊蚋，以乾鰻鱺骨燒之，令化爲水。"
      },
      {
        "index": 560,
        "text": "乾菖蒲切片，置床褥下，可除壁虱。"
      },
      {
        "index": 561,
        "text": "頭上虱，藜蘆爲末，糝擦其發中，經宿，虱皆乾死自落。"
      },
      {
        "index": 562,
        "text": "去頭上虱，輕粉少許，糝頭上一二日，自死。"
      },
      {
        "index": 563,
        "text": "八角虱，多在陰毛上，用輕粉敷之，脫去。"
      },
      {
        "index": 564,
        "text": "象糞能去壁虱，取其所食餘草打薦，永無壁虱。"
      },
      {
        "index": 565,
        "text": "辣蓼曬乾鋪席上，除壁虱。"
      },
      {
        "index": 566,
        "text": "蕓香置於帙中，辟蠹魚；置席下，去壁虱。"
      },
      {
        "index": 567,
        "text": "虱入耳，以豬毛蘸膠卷入，粘出之。"
      },
      {
        "index": 568,
        "text": "斷氈中蛀蟲，鰻魚骨燒煙熏之；置其骨於衣箱中，斷白魚諸蟲咬衣服。"
      },
      {
        "index": 569,
        "text": "燒煙熏屋舍，免竹木生蛀蟲。"
      },
      {
        "index": 570,
        "text": "人爲山中大蟻傷，急以地上土擦傷處，則不痛。"
      },
      {
        "index": 571,
        "text": "治廁中蛆，以蒓菜一把投廁缸中，即無。"
      }
    ]
  }
}