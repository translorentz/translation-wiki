{
  "chapterNumber": 20,
  "title": "卷二十",
  "sourceContent": {
    "paragraphs": [
      {
        "index": 1,
        "text": "符咒"
      },
      {
        "index": 2,
        "text": "治腳麻法口稱木瓜曰：「還我木瓜錢，急急如律令！」一氣念七遍，即止。"
      },
      {
        "index": 3,
        "text": "治瘧咒餅法，先面東燒香虔誠，於油餅中書一「攤」字，以筆圈之，從左邊圈三次，將餅於香上誦「乾元亨利貞」七遍。當發日，早掐取所書字，用棗湯嚼餅食之，無不效。"
      },
      {
        "index": 4,
        "text": "病痞，多念《穢跡咒》，愈。"
      },
      {
        "index": 5,
        "text": "辟百邪惡鬼，令人不病疫，常以雞鳴時存心念四海神名三七遍，曰：「東海神阿明，南海神祝融，西海神巨來，北海神禹強。」每入病人宅，存心念三遍，口勿誦。"
      },
      {
        "index": 6,
        "text": "咒瘧法，取梨一個，先吸南方氣一口，將梨子咒曰：「南方有池，池中有水，水中有魚，三頭九尾，不食人間五谷，唯食瘧鬼。」咒三遍，吹於梨上，書「敕殺死」三字，令病人臨發前食之。"
      },
      {
        "index": 7,
        "text": "一切疾患疼痛咒棗法，咒曰：「金木水火土，五行助力，六甲同威，天罡大神，收入棗心，棗入腸中，六腑安寧，萬病俱息。急速求榮！」用棗一個，念咒一遍，吸罡氣一口入棗中。男去尖，女去蒂，用水嚼下，忌厭物七日。"
      },
      {
        "index": 8,
        "text": "咒齒痛，用紙一張，隨大小方圓，折作七層，取三寸釘一枚，於屋袱或梁上，當紙中心釘之。下釘之時，先吸南方氣一口，默咒曰：「南方赤蟲子，故來食我齒，釘在梁上，永處千年紙。」每咒一遍，令患人咳一聲，及吸氣一口，下釘錘一捶。如是咒七遍，即七吸氣，七捶釘其齒，立效。"
      },
      {
        "index": 9,
        "text": "咒風疹，用紙一張，熟挪之於患人身體上下冒掠之。"
      },
      {
        "index": 10,
        "text": "其初欲行時取東方氣一口，默念曰：「東來馬子，西來驢子，好面敗客待文書，急急如律令！敕。」乃上下冒掠，棄亂紙於門外東道口而歸。"
      },
      {
        "index": 11,
        "text": "如入山林，默念「儀方不見蛇」，默念「儀康不怕虎」。"
      },
      {
        "index": 12,
        "text": "有蛇虺處，多以小瓦片書「儀方」二字，蛇自畏避。"
      },
      {
        "index": 13,
        "text": "凡被蜈蚣咬，急以手指於地上「乾上」中書一「王」字，於「王」字內撮土糝咬處，即愈。"
      },
      {
        "index": 14,
        "text": "「多求致怨憎，少求人不愛，梵智求龍珠，水不復相見。」書此四句，雕貼於墻壁間，可斷蛇。"
      },
      {
        "index": 15,
        "text": "辟蚊子，咒曰：「天地太清，日月太明，陰陽太和，急急如律令！敕。」面北陰念七遍，吸氣吹燈草上，點之。"
      },
      {
        "index": 16,
        "text": "「地哩穴哩娑婆訶」，此咒，居人家每夜點燭了，面北立志，心念誦七遍，將剔燈杖子，燈焰上度過，攪油七匝，能免一切蛾蠓投焰之苦。"
      },
      {
        "index": 17,
        "text": "去壁虱法，上寫「欠我青州木瓜錢」，貼床腳，即去。"
      },
      {
        "index": 18,
        "text": "倒念《揭謗咒》七遍，能使網罟無所得。"
      },
      {
        "index": 19,
        "text": "遇夜行或寢處驚怖惡夢，即咒曰：「婆珊婆，演底攝。」腳轉筋疼，書木瓜字於疼處，則止。"
      },
      {
        "index": 20,
        "text": "閉氣念「乾元亨利貞」七遍，嚼錢即碎。"
      },
      {
        "index": 21,
        "text": "釜鳴，呼「婆女」七。"
      },
      {
        "index": 22,
        "text": "每聞鴉噪，默念「乾元亨利貞」七遍。"
      },
      {
        "index": 23,
        "text": "渡江者朱書「禹」字佩之，免風濤，保安吉。"
      },
      {
        "index": 24,
        "text": "蜂螫人，就地以竹寫「丙丁火」三字七遍，取土揩螫處。"
      },
      {
        "index": 25,
        "text": "降犬法，左手挑寅剔丁掐戌，念「雲龍風虎，降伏猛獸」。其犬不吠而去，不咬人。"
      },
      {
        "index": 26,
        "text": "降蛇法，咒曰：「天迷迷，地迷迷，不識吾時。天濛濛，地濛濛，不識吾蹤。左爲潭鹿鳥乙歩，右爲鳥鷂三二歩。」又念曰：「吾是大鵬鳥，千年萬年王。」"
      },
      {
        "index": 27,
        "text": "咒棗法治百病，咒曰：「華表柱。」念七遍，望天罡取氣一口，吹於棗上，嚼吃湯水下。華表柱，鬼之祖名也。"
      },
      {
        "index": 28,
        "text": "遇人捕魚鱉飛禽走獸之屬，但念「南無寶勝如來」，捕者終無所獲。"
      },
      {
        "index": 29,
        "text": "賭骰子咒云：「伊帝彌帝，彌揭羅帝。」百鳥糞衣，念「護羅」七聲。"
      },
      {
        "index": 30,
        "text": "方法"
      },
      {
        "index": 31,
        "text": "婦人懷娠欲成男者，以斧密置床下，以刀口向下，必生男；雞伏卵，用此法，亦多成雄。"
      },
      {
        "index": 32,
        "text": "皂莢水觸人眼，痛不可忍，持襯衣角揩之，即愈。"
      },
      {
        "index": 33,
        "text": "凡患偷針眼者，以布針一條，對井以目睛睨視之。已而，折爲兩段，投井中，眼即愈，勿令人知。"
      },
      {
        "index": 34,
        "text": "有腳汗人，歳朝密立於搗衣石上，即愈。"
      },
      {
        "index": 35,
        "text": "護生草，清明絶蚤取薺菜花莖，陰幹，暑月作挑燈杖，能令蚊蛾不至。"
      },
      {
        "index": 36,
        "text": "燈草於臘月內取溪河水浸七晝夜，陰幹，夏月點燈，能去青蟲。"
      },
      {
        "index": 37,
        "text": "禳鼠日，每月辰日塞穴，鼠當自死。"
      },
      {
        "index": 38,
        "text": "翼日掛帳，無蚊子。"
      },
      {
        "index": 39,
        "text": "食魚骨鯁，取罾覆頭，即下。"
      },
      {
        "index": 40,
        "text": "除夜五更，使一人房中向窗扇，一人問云：「扇恁麽？」答云：「扇蚊子。」凡七問七答，乃已。端午日五更，亦然。"
      },
      {
        "index": 41,
        "text": "樹不生果，除夜著一人伏樹下，一人持斧問云：「你生果否？不生，斫汝作柴！」樹下一人應云：「我生！我生！」是年即結實。"
      },
      {
        "index": 42,
        "text": "辟火法，用緋紅絹帛五尺至一丈，剪作幡形，懸竹竿上，投當風火中，風回火息矣。"
      },
      {
        "index": 43,
        "text": "無絹帛，以緋衣服代之，亦可。"
      },
      {
        "index": 44,
        "text": "取逃走人衣服並帶，用紙裹磁石，懸於井中，其人即回。"
      },
      {
        "index": 45,
        "text": "取霹靂木刻爲鳥形，放在露天高處，眾鳥皆集，不去。"
      },
      {
        "index": 46,
        "text": "二麥稈頓於上流，水流入池塘中，可祛馬蝗。"
      },
      {
        "index": 47,
        "text": "求雨法，命巫師入深山，擇楓樹有怪形者，以茅纜系之，喝問：「有雨否？」一人應曰：「必有雨！必有雨！」豬尿胞貯螢火，綴網中沈之水底，則魚聚觀，夜舉網則魚必多。"
      },
      {
        "index": 48,
        "text": "取頭垢塗針，及塞針孔，水上自浮。"
      },
      {
        "index": 49,
        "text": "取戎鹽塗雞鴨蛋上，相連十枚不落。"
      },
      {
        "index": 50,
        "text": "取蠶沙一石二升，用丁日就吉地埋，則蠶大熟。"
      },
      {
        "index": 51,
        "text": "取水獺膽，以篾子蘸畫酒杯中，一半酒去，餘半在盞，不傾。"
      },
      {
        "index": 52,
        "text": "置牛骨於地中，則水不涸。"
      },
      {
        "index": 53,
        "text": "削木令圓，舉以向日，艾承其影，則得火。"
      },
      {
        "index": 54,
        "text": "以黑犬血和蟹燒之，鼠悉去。"
      },
      {
        "index": 55,
        "text": "如值火災，急以瓶甑覆炕上，火即滅。"
      },
      {
        "index": 56,
        "text": "以白礬煮燈芯，點之，省油。"
      },
      {
        "index": 57,
        "text": "豬血浸新磚，磚墮不中，引魚自聚。"
      },
      {
        "index": 58,
        "text": "歳夜聚富貴家田內泥打竈，主招財。"
      },
      {
        "index": 59,
        "text": "桃樹撐門辟邪，祟不敢入門。"
      },
      {
        "index": 60,
        "text": "月厭上，取土泥塞鼠穴，則鼠遠去。"
      },
      {
        "index": 61,
        "text": "人髮結掛果樹上，鳥雀不敢食其實。"
      },
      {
        "index": 62,
        "text": "驚蟄日以灰糝門外，免蟲蟻出。"
      },
      {
        "index": 63,
        "text": "七月上旬辰日斫木，不蛀。"
      },
      {
        "index": 64,
        "text": "熨斗內以紙襯之炒銀杏，則不爆。"
      },
      {
        "index": 65,
        "text": "釜鳴，不得驚呼，男子作婦人拜，即止。"
      },
      {
        "index": 66,
        "text": "或婦人作男子拜，亦可。"
      },
      {
        "index": 67,
        "text": "夜臥，以鞋一仰一覆，即無惡夢。"
      },
      {
        "index": 68,
        "text": "遇惡犬，以左手自寅吹一口氣，輪至戌以指甲掐之，犬即退伏。"
      },
      {
        "index": 69,
        "text": "暗傳書法，以杜仲末、白磯、蓖麻子各少許，研細，又入黃丹少許，少浸，寫字候幹，全不見字跡。"
      },
      {
        "index": 70,
        "text": "以火烘之，即見字，看畢焚之。"
      },
      {
        "index": 71,
        "text": "雞子白調白礬末刷紙，作銚子煎茶，沸而不燒其紙。"
      },
      {
        "index": 72,
        "text": "五子書壁上，以青礬水噴之，則字現。"
      },
      {
        "index": 73,
        "text": "竹內膜純陰，將酥塗其上，見太陽即飛，名飛蝴蝶。"
      },
      {
        "index": 74,
        "text": "上丑日取土泥蠶室，宜蠶。"
      },
      {
        "index": 75,
        "text": "上辰日取道中土泥門戸，辟官事。"
      },
      {
        "index": 76,
        "text": "讀書燈香油一斤，入桐油三兩，耐點，又辟鼠耗。"
      },
      {
        "index": 77,
        "text": "以鹽置盞中，省油。"
      },
      {
        "index": 78,
        "text": "以姜擦盞，則不暈。"
      }
    ]
  }
}