{
  "chapterNumber": 14,
  "title": "卷十四",
  "sourceContent": {
    "paragraphs": [
      {
        "index": 1,
        "text": "道教"
      },
      {
        "index": 2,
        "text": "道家三寶"
      },
      {
        "index": 3,
        "text": "《太經》曰：眼者神之牖，鼻者氣之戸，尾閭者精之路。人多視則神耗，多息則氣虛，多欲則精竭。務須閉目以養神，調息以養氣，堅閉下元以養精。精氣充則氣裕，氣裕則神完。是謂道家三寶。"
      },
      {
        "index": 4,
        "text": "三全"
      },
      {
        "index": 5,
        "text": "《洞靈經》曰：導筋骨則形全，剪情欲則神全，靖言路則福全。保此三全，是謂聖賢。"
      },
      {
        "index": 6,
        "text": "鉛汞"
      },
      {
        "index": 7,
        "text": "《東坡誌林》曰：人生死自坎離，坎離交則生，分則死；離爲心，坎爲腎。龍者，求也，精也，血也，出於腎肝，藏之坎之物也。虎者，鉛也，氣也，力也，出於心肺，藏之離之物也。不學道者，龍常出於水，離飛而汞輕，虎常出於火，虎走而鉛枯。故真人曰：「龍從火裏出，虎向水中生。」人生能正坐瞑目，調息以久，則丹田濕而水上行，蓊然如雲蒸於泥丸。火爲水妃，妃，配也，熱必從之，所謂龍從火裏出也。龍出於火，則龍不飛而汞不幹，旬日後，腦滿而腰足輕，常卷舌舐懸雍上腭也。久則汞下入口，咽送直至丹田，久則化爲鉛，所謂火向水中生也。"
      },
      {
        "index": 8,
        "text": "三閉"
      },
      {
        "index": 9,
        "text": "收視，返聽，內言。"
      },
      {
        "index": 10,
        "text": "八禽"
      },
      {
        "index": 11,
        "text": "《道經》有熊經、鳥申、鳧浴、、鴟視、虎顧、息、龜縮，謂之八禽。"
      },
      {
        "index": 12,
        "text": "五氣朝元"
      },
      {
        "index": 13,
        "text": "以眼不視，而魂在肝；以耳不聽，而精在腎；以舌不聲，而神在心；以鼻不嗅，而氣在肺；以四肢不動，而意在脾：名曰五氣朝元。"
      },
      {
        "index": 14,
        "text": "三華聚頂"
      },
      {
        "index": 15,
        "text": "以精化氣，以氣化神，以神化虛，曰三華聚頂。"
      },
      {
        "index": 16,
        "text": "九易"
      },
      {
        "index": 17,
        "text": "王母謂漢武曰：子但愛精握固，閉氣吞液。一年易氣，二年易血，三年易精，四年易脈，五年易髓，六年易皮，七年易骨，八年易發，九年易形。形易則變化，變化則道成，道成則爲仙人。"
      },
      {
        "index": 18,
        "text": "三關"
      },
      {
        "index": 19,
        "text": "華陽真人曰：子時肺之精華並在腎中，號曰金晶。晶者，金水未分，肺腎之氣，合而爲一。當時用法，自尾閭穴下關搬至夾脊中關，自中關搬至玉京上關，節次開關以後，一撞三關，直入泥丸。三關者，海波對大骨節爲尾閭下關，腰內兩腎對夾脊爲中關，一名雙關，左右兩肩正中，於胸頂下會處高骨節爲玉枕上關。此謂之三關。"
      },
      {
        "index": 20,
        "text": "三屍"
      },
      {
        "index": 21,
        "text": "劉很遇異人，告之曰：「必欲長生，先去三屍。人身中有神，皆欲人生，而三屍只欲人死。人死則神變，而屍成鬼，子息祭享，得歆享之。人夢與惡人爭鬥，皆屍與神戰也。」"
      },
      {
        "index": 22,
        "text": "鳴天鼓"
      },
      {
        "index": 23,
        "text": "道書：「學道之人須鳴天鼓，以召眾神。」左相叩爲天鐘，右相扣爲天磬，上下相扣爲天鼓。若卻不祥，則鳴鐘，伐鬼靈也；制伏邪惡，則鳴磬，集百神也；念道至真，則鳴鼓，朝真聖也。要閉口緩頰，使聲虛而響應深。"
      },
      {
        "index": 24,
        "text": "三清"
      },
      {
        "index": 25,
        "text": "玉清，元始天尊；上清，玉宸道君，即靈寶天尊；太清，混元老君，即道德天尊。"
      },
      {
        "index": 26,
        "text": "老君"
      },
      {
        "index": 27,
        "text": "即老聃李耳，著《道德經》五千言，爲道家之宗。以其年老，故號其書曰《老子》。亳州南宮九龍井前，有升仙檜、煉丹井，皆其遺跡。"
      },
      {
        "index": 28,
        "text": "羨門"
      },
      {
        "index": 29,
        "text": "紫陽真人周義山入蒙山中，遇羨門子乘白鹿，佩青髦之節，再拜乞長生訣。羨門曰：「子名在丹臺，何憂不仙？」《列仙傳》：槐里采藥人也，食松實，形體生毛四寸，能飛行捷足。"
      },
      {
        "index": 30,
        "text": "壺公"
      },
      {
        "index": 31,
        "text": "漢壺公賣藥，懸空壺於市肆，夜輒跳入壺中，費長房於樓上見之，知其非常人，乃日進餅餌，公語曰：「隨我跳入壺中，授子方術。」"
      },
      {
        "index": 32,
        "text": "廣成子"
      },
      {
        "index": 33,
        "text": "黃帝聞廣成子在崆峒山，往問長生之術。廣成子曰：「必靜必清，毋勞爾形，無搖爾精，可以長生。」"
      },
      {
        "index": 34,
        "text": "許飛瓊"
      },
      {
        "index": 35,
        "text": "西王母降漢武帝殿，有侍女四人。帝問其名，曰：「許飛瓊，董雙成，賈陵華，段安香。」"
      },
      {
        "index": 36,
        "text": "安期生"
      },
      {
        "index": 37,
        "text": "賣藥海邊，秦始皇東遊，請與言，三日三夜，賜金璧數千萬，出置阜鄕亭而去，留玉舄爲報，遺書與始皇曰：「後數十年求我於蓬萊山下。」生以醉墨灑石上，皆成桃花。"
      },
      {
        "index": 38,
        "text": "隔兩塵"
      },
      {
        "index": 39,
        "text": "韋子威師事丁約，一日辭去，謂子威曰：「郎君得道尚隔兩塵。」儒家曰世，釋家曰劫，道家曰塵，言子威尚有兩世塵緣也。"
      },
      {
        "index": 40,
        "text": "地行仙"
      },
      {
        "index": 41,
        "text": "張安道生日，東坡以拄杖爲壽，有詩云：「先生真是地行仙，住世因循五百年。」"
      },
      {
        "index": 42,
        "text": "仙臺郎"
      },
      {
        "index": 43,
        "text": "《續仙傳》：晉侯道華晨起，飛上松頂，謝眾曰：「玉皇召我爲仙臺郎，今去矣。」"
      },
      {
        "index": 44,
        "text": "仙人好樓居"
      },
      {
        "index": 45,
        "text": "《郊祀志》：漢武帝以道士公孫卿言仙人好樓居，於是作首山宮，建章安宮、光明宮，千門萬戸，皆極侈靡，欲神仙來居其上也。"
      },
      {
        "index": 46,
        "text": "畫水成路"
      },
      {
        "index": 47,
        "text": "呉猛好道術，攜弟子回豫章，江水大急，人不得渡。猛以手中扇畫江水，橫流遂成陸路，徐行而過。少頃，水復如初。"
      },
      {
        "index": 48,
        "text": "酒救火"
      },
      {
        "index": 49,
        "text": "後漢欒巴爲尚書郎，正旦，上賜酒，向蜀之，有司奏不敬，巴謝曰：「臣以成都失火，故酒救之。」後成都奏失火，得雨而滅，雨中有酒氣。"
      },
      {
        "index": 50,
        "text": "吐飯成蜂"
      },
      {
        "index": 51,
        "text": "《列仙傳》：葛玄從左元放受《九丹經》。仙與客對食，吐飯成大蜂數百，復張口，蜂飛入口，嚼之，又成飯。大旱時，百姓憂之，乃飛符著社，天地晦瞑，大雨如註。"
      },
      {
        "index": 52,
        "text": "叱石成羊"
      },
      {
        "index": 53,
        "text": "《神仙傳》：黃初平年幼牧羊，有一道士引入金華山石室中，數年，教以導引。其兄初起遍索之，後問一道士，曰：「金華山有牧兒。」兄隨往，與初平相見，問羊何在？曰：「在山東。」兄同往，見白石遍山下，平叱之，皆起成羊。"
      },
      {
        "index": 54,
        "text": "鉆石成丹"
      },
      {
        "index": 55,
        "text": "《真語》：傅先生入焦山，老君與之木鉆，使穿一石，厚五尺，云穿此便當得道。傅日夜鉆之，經四十七年，石穿，遂得丹升仙。"
      },
      {
        "index": 56,
        "text": "剪羅成蝶"
      },
      {
        "index": 57,
        "text": "宋慶歷中，有九哥者，浪跡市丐中，燕王呼而賜之酒，因請以技悅王。乃乞黃羅一端，金剪一具，疊而剪碎之，俄成蜂蝶無數，或集王襟袖，或亂棲宮人鬢鬟。九哥復呼之，一一來集，復成一匹羅。中有一空如一蝶之痕，乃宮人偶捉之耳。王曰：「此蝶可復完羅否？」九哥曰：「不必，姑留以表異。」"
      },
      {
        "index": 58,
        "text": "羽客"
      },
      {
        "index": 59,
        "text": "唐保大中，道士譚紫霄，號金門羽客。"
      },
      {
        "index": 60,
        "text": "外丹內丹"
      },
      {
        "index": 61,
        "text": "道家所烹鼎金石爲外丹，吐故納新爲內丹。"
      },
      {
        "index": 62,
        "text": "黃冠"
      },
      {
        "index": 63,
        "text": "唐李淳風之父名播，仕隋，棄官爲道士，自號黃冠子。"
      },
      {
        "index": 64,
        "text": "臥風雪中"
      },
      {
        "index": 65,
        "text": "譚峭，字景升，冬則衣綠布衫，或臥雪中；父常遣家僮尋訪，寄冬衣及錢帛。景升得之，即分給貧寒者；或寄酒家，一無所留。"
      },
      {
        "index": 66,
        "text": "八仙"
      },
      {
        "index": 67,
        "text": "漢鐘離，名權，字雲房，以裨將從周處與齊萬年戰，敗，跳終南山，遇東華王真人。至唐始一出，度呂巖，自稱天下都散漢。呂純陽，名巖，字洞賓。舉進士不第，遇鐘離，同憩一肆中，鐘離自起炊爨。呂忽昏睡，以舉子赴京，狀元及第，歷官清要，前後兩娶貴家女，五子十孫，簪笏滿門，如此四十年。後居相位，獨相十年，權勢熏灼，忽被重罪，籍沒家資，押赴雲陽，身首異處。忽然驚醒，方興浩嘆。鐘離在傍，炊尚未熟，笑曰：「黃粱猶未熟，一夢到華胥。」呂驚曰：「君知我夢耶？」鐘離曰：「子適來之夢，升沈萬態，榮瘁多端，五十年間，止爲俄頃，非有大覺，焉知人世真一大夢也。」洞賓感悟，遂拜鐘離求其超度。藍采和，不知何許人，常衣破藍衫，黑木腰帶，跣一足，靴一足，醉則持三尺大拍板，行歌云：「踏踏歌，藍采和，世界能幾何？紅顏一春樹，光陰一擲梭。古人滾滾去不返，今人紛紛來更多。朝騎鸞鳳到碧落，暮見桑田生白波。」詞多率爾而作。後至濠梁，忽然輕舉，擲下靴帶拍板，乘雲而去。韓湘子，昌黎從侄，少學道，落魄他鄕，久而始歸。值昌黎誕日，怒其流落，湘子曰：「無怒也！請獻薄技。」因爲頃刻花，每瓣書一聯云：「雲橫秦嶺家何在？雪擁藍關馬不前。」昌黎不悟，遺之去。後果謫潮州，至藍關，湘子來候。昌黎乃悟，因吟三韻，以補前詩，竟別。張果老，隱恒州中條山，見召於唐。開元中，寵遇與葉靜能比。自言堯時官侍中，葉公密識曰：「此混沌初分白蝙蝠精也。」授銀紫光祿大夫，放歸。天寶時屍解。《明皇雜錄》：張果老隱於中條山，常乘白驢，日行萬里，夜即疊之，置箱篋中，乃紙也，乘則以水之，復成驢。曹國舅，不知其名，言丞相曹彬之子，皇后之弟，故稱國舅。少而美姿，安恬好靜，上及皇后重之。一旦求出家雲水，上以金牌賜之。抵黃河，爲篙工索渡直急，以金牌相抵。純陽見而異之，遂拜從得道。何仙姑，零陵市人，女也。生而紫雲繞室，住雲母溪，夢神人教食雲母粉，遂行如飛。遇純陽，以一桃與之，僅食其半，自是不饑。頗能談休咎。唐天後召見，中路不知所之。鐵拐李，質本魁梧，早歳聞道，修真巖穴。一日，赴老君華山之會，囑其徒曰：「吾魄在此，倘遊魂七日不返，以火化之。」徒以母病遄歸，忘其期，六日化之。七日果歸，失魄無依，乃附一餓殍之屍而起，故形骸跛惡，非其質矣。"
      },
      {
        "index": 68,
        "text": "化金濟貧"
      },
      {
        "index": 69,
        "text": "王霸，梁時渡江入閩，居西郊之外，鑿井煉藥，能化黃金。歳饑則售金市米，遍濟貧者。"
      },
      {
        "index": 70,
        "text": "擗麟脯麻姑"
      },
      {
        "index": 71,
        "text": "王方平嘗過蔡經家，遣使與麻姑相聞，俄頃即至。經興家見之，是好女子，手似鳥爪，衣有文章而非錦繡。坐定，各進行廚，香氣達戸外，擗麟脯行酒。麻姑云：「接待以來，東海三爲桑田矣，蓬來水又淺矣」宴畢，乘雲而去。姑爲後趙麻胡秋之女，父猛悍，人畏之。築城嚴酷，晝夜不止，惟雞鳴稍息。姑恤民，假作雞鳴，群雞皆應。父覺欲撻之，姑懼而逃入山洞，後竟飛升。"
      },
      {
        "index": 72,
        "text": "蓑衣真人"
      },
      {
        "index": 73,
        "text": "何中立，淮陽書生。一旦焚書裂冠，遁至蘇，結廬天慶觀，披一蓑衣，坐臥不易，妄談頗驗。凡瘵者，與蓑草服之，立愈；不與者，疾必不起。因稱之蓑衣真人。宋孝宗遣璫贄問，不言所求。中立掉首曰：「有華人即有番人，有日即有月。」璫復命，上曰：「誠如吾心。」蓋所求者，恢復大計、中宮虛位兩事也。"
      },
      {
        "index": 74,
        "text": "自舉焚身"
      },
      {
        "index": 75,
        "text": "顏筆仙，宋建炎初，日售筆十則止。遇轉運使，飲以鬥酒。飲畢，長揖而去，遺筆籃。使左右取而還之，盡力不能勝。凡得其筆者，管中有詩或偈，禍福無不驗。年九十七，積葦坐上，自舉火焚之，人見其乘火雲飛去。"
      },
      {
        "index": 76,
        "text": "金書姓名"
      },
      {
        "index": 77,
        "text": "廣陵人李玨，以販糴以業，每鬥惟求利兩文，以資父母。有糴者授以升斗，俾自量。丞相李玨節制淮南，夢入洞府，見石填金書姓名，內有李玨字，方自喜。有二仙童云：「此乃江陽部民李玨爾。」"
      },
      {
        "index": 78,
        "text": "獨立水上"
      },
      {
        "index": 79,
        "text": "葛仙公，名玄，有仙術。嘗從呉主至溧陽，風大作，舟覆；玄獨立水上，而衣履不濕。後白日沖舉。勾漏令洪，即其孫也。"
      },
      {
        "index": 80,
        "text": "李白題庵"
      },
      {
        "index": 81,
        "text": "許宣平穩城陽山，絶粒不食，顏如四十，行及奔馬。時負薪賣於市，嘗獨吟曰：「負薪朝出賣，沽酒日西歸。借問家何處，穿雲入翠微。」李白入山尋之，不見，題其庵以歸。"
      },
      {
        "index": 82,
        "text": "使聘不出"
      },
      {
        "index": 83,
        "text": "墨子名翟，宋人。外治經典，內修道術，著書十篇，號《墨子》。年八十有二，漢武帝遣使聘之，不出，視其顏色，如五十許人。"
      },
      {
        "index": 84,
        "text": "冬日賣桃"
      },
      {
        "index": 85,
        "text": "李犢子歷數百歳，其顏時壯時老，時好時醜。陽都酒家有女，眉生而連耳，細而長，眾異之。會犢子牽一黃犢過，女悅之，遂隨去，人不能追也。冬日，常見犢子賣桃李市中。"
      },
      {
        "index": 86,
        "text": "真一"
      },
      {
        "index": 87,
        "text": "司馬承禎事潘師正，傳辟谷導引之術。唐睿宗召問其術，對曰：「爲道日損，損之又損，以至於無。」帝曰：「治身則爾，治國若何？」對曰：「國猶身也，遊心於淡，合氣於漠，與物自然而無私焉，則天下治。」帝嗟嘆曰：「廣成之言也！」謚「真一先生」。"
      },
      {
        "index": 88,
        "text": "點化天下"
      },
      {
        "index": 89,
        "text": "賀蘭，善服氣。宋真宗召至，問曰：「人言先生能點金，信乎？」對曰：「臣願陛下以堯舜之道點化天下，方士偽術，不足爲陛下道。」賜號玄宗大師。"
      },
      {
        "index": 90,
        "text": "臨葬復生"
      },
      {
        "index": 91,
        "text": "張三丰居寶雞縣金臺觀。洪武二十六年九月二十日，自言辭世，留頌而逝。民人楊軌山等置棺殮訖，三豐復生。"
      },
      {
        "index": 92,
        "text": "弘道真人"
      },
      {
        "index": 93,
        "text": "周思得，錢唐人，得靈官法，先知禍福。文皇帝北征，召扈從，數試之不爽。號弘道真人。先是，上獲臺官藤像於東海，朝夕崇禮，所征必載以行；及金川河，舁不可動，就思得秘問之。曰：「上帝有界，止此也。」已而，果有榆川之役。"
      },
      {
        "index": 94,
        "text": "瓶中輒應"
      },
      {
        "index": 95,
        "text": "冷謙，洪武初爲協律郎，郊廟樂章，皆其所撰。有友酷貧，謙於壁間畫一門，令其友取銀二錠。友入恣取而出，遺其引。他日，內庫失銀，惟二錠不入冊。吏持引跡捕，因並執謙。謙渴求飲，拘者以瓶水汲與之。謙躍入瓶中，拘者惶急。謙曰：「無害，第持瓶至御前。」上呼謙，瓶中輒應。上曰：「汝何不出？」對曰：「臣有罪，不敢出來。」擊碎之，片片皆應。"
      },
      {
        "index": 96,
        "text": "入火不熱"
      },
      {
        "index": 97,
        "text": "周顛仙，明初，上至南昌，顛仙謁道左，必曰：「告太平，打破一個桶，另置一個桶。」隨之金陵。嘗曰入火不熱。上命覆以巨甕，積薪焚之。火滅揭視，寒氣凜然。後辭去廬山，莫知所之。"
      },
      {
        "index": 98,
        "text": "指李樹爲姓"
      },
      {
        "index": 99,
        "text": "老子母見日精下落如流星，飛入口中，因懷娠。後七十二年，於陳國渦水李樹下，剖左腋而生。指李樹曰：「此爲我姓。」耳有三漏，頂有日光，身滋白血，面凝金生，舌絡錦文，身長一丈二尺，齒有四十八。"
      },
      {
        "index": 100,
        "text": "受元君神"
      },
      {
        "index": 101,
        "text": "寶章變化之方，及還丹、伏火、冰汞、液金之術，凡七十二篇。"
      },
      {
        "index": 102,
        "text": "陸地生蓮"
      },
      {
        "index": 103,
        "text": "尹文始先生住室中，陸地生蓮花。結草爲棲，精思至道。"
      },
      {
        "index": 104,
        "text": "白石生"
      },
      {
        "index": 105,
        "text": "生煮白石爲糧，問之何不霞舉，笑曰：「天上多有至尊相奉事，更苦於人間爾。」時號爲隱遁仙人。」"
      },
      {
        "index": 106,
        "text": "古丈人"
      },
      {
        "index": 107,
        "text": "嵩華松下古丈人、女子二，曰：「老人，秦之役者，二女宮人，合爲殉，幸脫驪山之役，匿此。」"
      },
      {
        "index": 108,
        "text": "掌錄舌學"
      },
      {
        "index": 109,
        "text": "董謁乞犬羊皮爲裘，編棘爲床，聚鳥獸毛而寢。性好異書，見輒題掌，還家以片籜寫之，舌黑掌爛。人謂謁掌錄而舌學。"
      },
      {
        "index": 110,
        "text": "負圖先生"
      },
      {
        "index": 111,
        "text": "季充號負圖先生。伏生十歳，就石壁中受充《尚書》，授四代之事。伏生以繩繞腰領，一續一結，十尋之繩皆結矣。充餌菊術，經旬不語，人問何以，答曰：「世間無可食，亦無可語之人。」"
      },
      {
        "index": 112,
        "text": "目光如電"
      },
      {
        "index": 113,
        "text": "涉正閉目二十年。弟子固請之，正乃開目，有聲如霹靂，而閃光若電。已，復還閉。"
      },
      {
        "index": 114,
        "text": "守天廁"
      },
      {
        "index": 115,
        "text": "淮南王安見太清仙伯，以坐起不恭，謫守天廁。"
      },
      {
        "index": 116,
        "text": "墨池"
      },
      {
        "index": 117,
        "text": "梅福在南昌縣，水竹幽蔚，王右軍典臨川郡日，每過此盤礴不能去，因號墨池。先是，福種蓮花池中，嘆曰：「生爲我酷，身爲我梏，形爲我辱，妻爲我毒。」遂棄妻，入洪山。"
      },
      {
        "index": 118,
        "text": "青童絳節"
      },
      {
        "index": 119,
        "text": "張道陵居渠亭山，見青童絳節前導，曰：「老君至矣。」從者二人，雋以弱冠。或指曰：「此子房，此子淵。」"
      },
      {
        "index": 120,
        "text": "金蓮花"
      },
      {
        "index": 121,
        "text": "元藏機有馴鳥三，類鶴，時翔空中，呼之立至，能授人語，常航海飄至一島。人曰：「此滄州也。」產分蒂瓜，長一尺；碧棗丹栗，大如梨。池中有足魚，金蓮花，婦人采爲首飾。曰：「不戴金蓮花，不得在仙家。」"
      },
      {
        "index": 122,
        "text": "刺樹成酒"
      },
      {
        "index": 123,
        "text": "葛玄遇親朋，輒邀止，折草刺樹，以杯盛之，汁流如泉，杯滿即止，飲之皆旨酒。取瓦礫草木之實勸客，皆脯棗。指蝦蟆、飛龜使舞，應節如神。爲人行酒，杯自至客前，不盡，杯不去。"
      },
      {
        "index": 124,
        "text": "林樾長嘯"
      },
      {
        "index": 125,
        "text": "黃野人遊羅浮，長嘯數聲，遞響林樾。宋咸淳中，有戴烏方帽著靴，往來羅浮山中，見人則大笑，反走，三年不言姓氏。他日醉歸，忽取煤書壁云：「雲意不知滄海，春光欲上翠微；人間一墮十劫，猶愛梅花未歸。」孟野人之儔云。"
      },
      {
        "index": 126,
        "text": "腦子誦經"
      },
      {
        "index": 127,
        "text": "司馬承禎善金剪刀書，腦中有小兒誦經聲，玲玲如振玉；額上小日如錢，耀射一席。"
      },
      {
        "index": 128,
        "text": "許大夫婦"
      },
      {
        "index": 129,
        "text": "許大爲許旌陽掃爨。夫婦隱於西山，不欲人識姓，改姓曰午，又改姓曰幹。夫婦皆解詩。許大詩云：「不是藏名混世俗，賣柴沽酒貴忘言。」妻續云：「兒家只在西山住，除卻白雲誰到門！」"
      },
      {
        "index": 130,
        "text": "服石子"
      },
      {
        "index": 131,
        "text": "單道開服細石子，一吞數枚。唐子西贊曰：「世人茹柔，剛則吐之。匙抄爛飲，牛口如飼。至人忘物，剛柔一致。其視食石，如啖餅餌。北平飲羽，出於無心。食石之理，於此可尋。我雖不能，而識其理。庶幾漱之，以礪厥齒。」"
      },
      {
        "index": 132,
        "text": "驅邪院"
      },
      {
        "index": 133,
        "text": "判官白紫青曰：「顏真卿今爲北極驅邪院左判。」"
      },
      {
        "index": 134,
        "text": "符釘畫龍"
      },
      {
        "index": 135,
        "text": "毒龍潭二龍飛入殿，與張僧繇畫龍鬥，風雨震沸。丁玄真畫鐵符鎮潭龍，穿山而去；復釘畫龍之目，其患乃止。"
      },
      {
        "index": 136,
        "text": "模先生"
      },
      {
        "index": 137,
        "text": "先生束雙髻於頂，攜小竹笥賣藥，有疾者手摸之輒愈，人呼爲「模先生」。"
      },
      {
        "index": 138,
        "text": "尊號道士"
      },
      {
        "index": 139,
        "text": "周穆王求神仙，始尊號道士。西王母授帝元始真容，始有道士行禮之文。漢桓帝迎老子像入宮，用郊天樂祀道教，始崇與釋並。"
      },
      {
        "index": 140,
        "text": "天師"
      },
      {
        "index": 141,
        "text": "魏世祖拜寇謙之天師，立道場，受符。周武帝封國公，唐中宗加金紫階，玄宗賜號先生，宋神宗賜號處士。寇謙之修張魯法，始爲音誦科儀，及號召百神導養丹砂之術。唐高祖始授道官。宋太宗增置道副錄都監。宋太祖始令道士不得畜妻孥。"
      },
      {
        "index": 142,
        "text": "改稱真人"
      },
      {
        "index": 143,
        "text": "張道陵子孫，世襲天師，掌道教。至明，太祖曰：「至尊者天，何得有師？」詔改真人。初，道陵學長生於蜀之鶴鳴山。山有石鶴，鳴則有得道者。道陵居此，石鶴乃鳴。"
      },
      {
        "index": 144,
        "text": "真武"
      },
      {
        "index": 145,
        "text": "凈樂國王太子，遇天神，授以寶劍，入武當山修道。久之，無所得，欲出山。見一老嫗操鐵杵磨石上，問磨此何爲，曰：「爲針耳。」曰：「不亦難乎？」嫗曰：「功久自成。」真武悟。遂精修四十二年，白日沖舉。"
      },
      {
        "index": 146,
        "text": "陳摶"
      },
      {
        "index": 147,
        "text": "字圖南，亳州人。四五歳，遇一青衣媼乳之。自是穎異，書一目十行。邂逅孫君仿，謂武當九室巖可居，遂往，辟谷二十餘年。忽夜見金人持劍呼曰：「子道成矣。」後徙華山。宋太宗召見，賜號「希夷先生」。"
      },
      {
        "index": 148,
        "text": "周顛仙"
      },
      {
        "index": 149,
        "text": "周顛者，舉錯詭譎，人莫能識。每見明太祖，必曰：「告太平。」上厭之，命覆之甕，積薪以煆。火息啟視，顛正坐宴然。上親爲作《傳》。"
      },
      {
        "index": 150,
        "text": "張三丰"
      },
      {
        "index": 151,
        "text": "又名邋遢張。明太祖求之，不得。人有問仙術者，竟不答；問經書，則津津不絶口。一啖數斗，辟谷數月亦自若。隆冬臥雪中。"
      },
      {
        "index": 152,
        "text": "佛教"
      },
      {
        "index": 153,
        "text": "禪門五宗"
      },
      {
        "index": 154,
        "text": "南嶽讓禪帥法嗣南嶽，下三世百丈海禪師，四世溈山靈祐禪師，五世仰山慧寂禪師，稱溈仰宗。南嶽下四世黃蘗希運禪師，五世臨濟義玄禪師，稱爲臨濟宗。青原思禪師法嗣青原，下六世曹山本寂禪師，七世洞山道延禪師，稱爲曹洞宗。青原下五世德山宣鑒禪師，六世雪峰義存禪師，七世雲門文偃禪師，稱爲雲門宗。青原下八世羅漢琛禪師，九世清涼文益禪師，稱法眼宗。凡五宗，今天下惟曹洞、臨濟爲盛。"
      },
      {
        "index": 155,
        "text": "佛入中國"
      },
      {
        "index": 156,
        "text": "漢明帝夢金人長丈餘，飛空而下。訪之群臣，傅毅曰：「西域有神，其名曰佛。」乃使蔡等往天竺求其道，得其書及沙門，由是教流中國。"
      },
      {
        "index": 157,
        "text": "象教"
      },
      {
        "index": 158,
        "text": "如來既化，諸大弟想慕不已，遂刻木爲佛，瞻敬之。杜詩曰：「方知象教力。」"
      },
      {
        "index": 159,
        "text": "優曇缽"
      },
      {
        "index": 160,
        "text": "《法華經》：是人希有過於優曇缽。優曇，花名，應瑞三千年一現，現則金輪王出。"
      },
      {
        "index": 161,
        "text": "般若航"
      },
      {
        "index": 162,
        "text": "清涼禪師云：「夫般若者，苦海之慈航，昏衢之巨燭。」"
      },
      {
        "index": 163,
        "text": "兜率天"
      },
      {
        "index": 164,
        "text": "《法苑珠林》：兜率天雨摩尼珠，護世城雨美膳，阿修羅天雨兵仗，閻浮世界雨清凈。雨者，被其惠，猶言賜也。"
      },
      {
        "index": 165,
        "text": "西方聖人"
      },
      {
        "index": 166,
        "text": "《列子》：太宰嚭問孔子：「孰爲聖人？」子曰：「西方有聖人，不治而不亂，不言而自信，不化而自行，蕩蕩乎民無能名焉。」"
      },
      {
        "index": 167,
        "text": "不二法門"
      },
      {
        "index": 168,
        "text": "《文選》：文殊謂維摩詰曰：「何爲是不二法門？」摩詰不應，文殊曰：「乃至無有文字言語，是真入不二法門。」"
      },
      {
        "index": 169,
        "text": "即心即佛"
      },
      {
        "index": 170,
        "text": "《傳燈錄》：有僧問大梅和尚見馬祖得個恁麽，大梅曰：「馬祖向我道即心即佛。」曰：「馬祖近日又道非心非佛。」大梅曰：「這老漢惑亂人，任汝非心非佛，我只管即心即佛。」其僧白於馬祖，祖曰：「梅子熟矣。」"
      },
      {
        "index": 171,
        "text": "舍利塔"
      },
      {
        "index": 172,
        "text": "《説苑》：阿育王所造釋迦真身舍利塔，見於明州鄞縣。太宗命取舍利，度開寶寺地，造浮屠十一級以藏之。"
      },
      {
        "index": 173,
        "text": "沙門"
      },
      {
        "index": 174,
        "text": "《漢記》：沙門，漢言「息心」，息欲而居於無爲也。梵云「沙門那」，或曰「桑門」，漢言「勤息」，譯曰「勤行」。又曰「善覺」，又稱「沙彌」，又稱「比丘」。秦言「乞士」，又曰「上人」。"
      },
      {
        "index": 175,
        "text": "苾芻"
      },
      {
        "index": 176,
        "text": "《尊勝經》：□芻，草名，有五義：生不背日；冬夏常青；性體柔軟；香氣遠騰；引蔓旁布。爲佛徒弟，故以名僧。"
      },
      {
        "index": 177,
        "text": "紫衣吏"
      },
      {
        "index": 178,
        "text": "《史略》曰：唐武則天朝，賜僧法朗等紫袈裟。僧之賜紫衣，自武后始。"
      },
      {
        "index": 179,
        "text": "五戒"
      },
      {
        "index": 180,
        "text": "凡出家，師已許之，乃爲受五戒，謂之一不殺生，二不偷盜，三不邪淫，四不妄語，五不飲酒。"
      },
      {
        "index": 181,
        "text": "傳燈"
      },
      {
        "index": 182,
        "text": "釋書以燈喻，謂能破暗也。六祖相傳法曰傳燈。今有《傳燈錄》。杜詩曰：「燈傳無白日。」"
      },
      {
        "index": 183,
        "text": "飛錫"
      },
      {
        "index": 184,
        "text": "《高僧傳》：梁武時，寶誌愛舒州潛山奇絶，時有方士白鶴道人者亦欲之。帝命二人各以物識其地，得者居之。道人以鶴止處爲記，寶誌以卓錫處爲記。已而，鶴先飛去，忽聞空中錫飛聲，遂卓於山麓，而鶴止他處，遂各以所識築室焉。故稱行僧爲飛錫，住贈爲卓錫，又曰掛錫。"
      },
      {
        "index": 185,
        "text": "祝髮"
      },
      {
        "index": 186,
        "text": "賀僧披剃從教，頂相堂堂。《唐書》：「祝髮草。」僧剃髮曰草。"
      },
      {
        "index": 187,
        "text": "檀那、檀越"
      },
      {
        "index": 188,
        "text": "梵語陀那缽底，唐言施主稱檀那者，即訛「陀」爲，「檀」，去「缽底」，故曰檀那也。又稱檀越者，謂此人行檀施，能越貧窮海。"
      },
      {
        "index": 189,
        "text": "伊蒲饌"
      },
      {
        "index": 190,
        "text": "後漢楚王映詣闕以縑贖罪，詔報曰：王好黃老之言，尚浮屠之教，還其贖以助伊蒲塞桑門之饌。"
      },
      {
        "index": 191,
        "text": "風幡論"
      },
      {
        "index": 192,
        "text": "《傳燈錄》：六祖惠能初寓法性寺，風揚幡動。有二僧爭論，一云風動，一云幡動。六祖曰：「風幡非動，動自心耳。」"
      },
      {
        "index": 193,
        "text": "傳衣缽"
      },
      {
        "index": 194,
        "text": "五祖欲傳衣缽，乃集五百僧謂曰：「誰作無像偈，即付與衣缽。」首座云：「身似菩提樹，心爲明鏡臺，時時勤拂拭，何處染塵埃？」慧能改曰：「菩提本無樹，明鏡亦非臺，本來無一物，何處惹塵埃？」五祖驚曰：「此全悟道，脫然無像，且無慮矣。」即以法寶及所傳袈裟，盡以付之。"
      },
      {
        "index": 195,
        "text": "得真印"
      },
      {
        "index": 196,
        "text": "梁達摩奉佛衣來，得道者傳付以爲真印。六祖盧惠能受戒韶州，曹溪説法，乃置其衣而不傳，後謚爲大鑒。"
      },
      {
        "index": 197,
        "text": "楊枝水"
      },
      {
        "index": 198,
        "text": "佛圖澄天竺人，妙通玄術，善誦咒，能役使鬼神。石勒聞其名，召試其術。澄取缽盛水燒香，須臾，缽中生青蓮花。勒愛子暴病死，澄取楊枝灑而咒之，遂蘇。披襟當箭《傳燈錄》：石鞏和尚常張弓架箭，以待學者。義思禪師詣之，石鞏曰：「看箭！」師披襟當之。鞏笑曰：「三十年張弓架箭，只射得半個漢。」"
      },
      {
        "index": 199,
        "text": "一塢白雲"
      },
      {
        "index": 200,
        "text": "廣嚴院咸澤禪師逍遙自足。僧曰：「如何是廣嚴家風？」師曰：「一塢白雲，三間茅屋。」"
      },
      {
        "index": 201,
        "text": "安心竟"
      },
      {
        "index": 202,
        "text": "可大師問初祖達摩曰：「諸佛法印，可得聞乎？」祖曰：「諸佛法印，匪從人得。」可曰：「我心未寧，乞師與安。」祖曰：「將心來，與汝安。」可良久曰：「覓心了不可得。」祖曰：「與汝安心竟。」"
      },
      {
        "index": 203,
        "text": "求解脫"
      },
      {
        "index": 204,
        "text": "信大師禮三祖曰：「願和尚慈悲，乞與解脫法門。」祖曰：「誰縛汝？」曰：「無人縛。」祖曰：「既無人縛，何更求解脫乎？信於言下有省。」"
      },
      {
        "index": 205,
        "text": "入門來"
      },
      {
        "index": 206,
        "text": "世尊見文殊立門外，曰：「何不入門來？」殊曰：「我不見一法，在門外何以教我入門來？」"
      },
      {
        "index": 207,
        "text": "再轉法輪"
      },
      {
        "index": 208,
        "text": "世尊臨入涅，文殊請佛再轉法輪。世尊咄云，「吾住世四十九年，不曾有一字與人。汝請吾再轉法輪，是謂吾已轉法輪耶？」"
      },
      {
        "index": 209,
        "text": "汝得吾髓"
      },
      {
        "index": 210,
        "text": "達摩將滅，命門人各言所得道。副曰：「如我所見，不執文字、不離文字而爲道。」師曰：「汝得吾皮。」總持曰：「我今一見，更不再見。」師曰：「汝得吾肉。」道育曰：「四大本空，五陰非有，而我所見無一法可得。」師曰：「汝有吾骨。」最後慧可禮拜依位而立，師曰：「汝得吾髓。」"
      },
      {
        "index": 211,
        "text": "不起無相"
      },
      {
        "index": 212,
        "text": "般若尊者問達摩：「於諸物中何物無相？」曰：「於諸物中不起無相。」"
      },
      {
        "index": 213,
        "text": "洗缽盂去"
      },
      {
        "index": 214,
        "text": "僧問趙州，學入初入叢林，乞師指示。州曰：「吃粥了也未？曰：「吃了也。」州曰：「洗缽盂去。」其僧乃悟入。"
      },
      {
        "index": 215,
        "text": "使得十二時"
      },
      {
        "index": 216,
        "text": "僧問趙州：「十二時中如何用心？」師曰：「汝被十二時使，老僧使得十二時。」"
      },
      {
        "index": 217,
        "text": "天雨花"
      },
      {
        "index": 218,
        "text": "梁高僧講經於天龍寺中，天雨寶花，繽紛而下。徐玉泉贈詩云：「錫杖飛身到赤霞，石橋閑人坐演三車（三車謂三乘，大乘、小乘、上乘）。一聲野鶴仙濤起，白晝天風送寶花。」"
      },
      {
        "index": 219,
        "text": "石點頭"
      },
      {
        "index": 220,
        "text": "梁有異僧玉生者，又名竺道生，人稱曰生公。講經於虎丘寺，人無信者。乃聚石爲徒，坐而説法，石皆點頭。"
      },
      {
        "index": 221,
        "text": "龍聽講"
      },
      {
        "index": 222,
        "text": "梁有僧講經，有一叟來聽，問其姓氏，乃潭中龍也，云「歳旱得閑，來此聽法。」僧曰：「能救旱乎？」曰：「帝封江湖，不得擅用。」僧曰：「硯水可乎？」曰：「可。」乃就硯吸水徑去，是夕大雨，水皆黑。"
      },
      {
        "index": 223,
        "text": "離此殼漏子"
      },
      {
        "index": 224,
        "text": "《傳燈錄》：洞山良價和尚將圓寂，謂眾曰：「離此殼漏子，向什麽處相見？」眾不對，師儼然坐化。"
      },
      {
        "index": 225,
        "text": "只履西歸"
      },
      {
        "index": 226,
        "text": "後漢二十八祖達摩，中天竺國佛法，起自初祖迦葉尊者，至達摩乃二十八祖。梁武帝天通元年始至中國，是爲東土始祖，端居而逝。後三載，魏宋雲使西域，歸遇師於蔥嶺，手持隻履，翩翩獨逝，問師何往，曰：「西天去。」明帝啟其壙，惟一革履存焉。"
      },
      {
        "index": 227,
        "text": "闇維荼毗"
      },
      {
        "index": 228,
        "text": "天竺第九祖入滅，眾以香油旃檀闍維真體。僧亡火化曰闍維，又曰荼毗。東坡宿曹溪，借《傳燈錄》讀，燈花落燒一僧字，即以筆記臺上：「曹溪夜岑寂，燈下讀傳燈。不覺燈花落，荼毗一個僧。」"
      },
      {
        "index": 229,
        "text": "截卻一指"
      },
      {
        "index": 230,
        "text": "天龍合掌頂禮拜問於古德，曰：「敢問佛在何處？」古德曰：「佛在汝指頭上。」天龍豎一指朝夕觀看。古德從背後截去其一指，天龍豁然大悟。後人曰：「天龍截卻一指，痛處即是悟處。」"
      },
      {
        "index": 231,
        "text": "吃在肚裏"
      },
      {
        "index": 232,
        "text": "有老僧吃飯，人問之曰：「和尚吃飯與常人異否？」僧曰：「老僧吃飯，口口吃在肚裏。」"
      },
      {
        "index": 233,
        "text": "放生"
      },
      {
        "index": 234,
        "text": "北使李諧至梁，武帝與之遊歷。偶至放生處，帝問曰：「彼國亦放生否？」諧曰：「不取亦不放。」帝大慚。"
      },
      {
        "index": 235,
        "text": "海鷗石虎"
      },
      {
        "index": 236,
        "text": "佛圖澄依石勒、石虎，號大和尚。以麻油塗掌，占見吉凶數百里外，聽浮屠鈴聲，逆知禍福。虎即位，師事之，時謂澄以石虎爲海鷗鳥。"
      },
      {
        "index": 237,
        "text": "帝言日中"
      },
      {
        "index": 238,
        "text": "虎丘生公於石上講經，宋文帝大會僧眾施食，人謂僧律日過中即不食。帝曰：「始可中耳。」生公曰：「日麗天，天言中，何得非中？」即舉箸而食。"
      },
      {
        "index": 239,
        "text": "碎卻筆硯"
      },
      {
        "index": 240,
        "text": "李泌在衡山事明瓚禪師，師瓚云：「欲學道者，先將筆硯碎卻。」"
      },
      {
        "index": 241,
        "text": "六道"
      },
      {
        "index": 242,
        "text": "釋家有六道輪回之説，曰天道、人道、魔道、地獄道、餓鬼道、畜生道。"
      },
      {
        "index": 243,
        "text": "捱日庵"
      },
      {
        "index": 244,
        "text": "善導和尚庵名捱日，示眾云：「體此二字，一生受用。」"
      },
      {
        "index": 245,
        "text": "抱佛腳"
      },
      {
        "index": 246,
        "text": "雲南之南一番國，俗尚釋教。有犯罪當誅者，趨往寺中，抱佛腳悔過，願髡發爲僧，使貰甚罪。今諺曰：「閑時不燒香，急來抱佛腳。」本此。"
      },
      {
        "index": 247,
        "text": "九日杜鵑"
      },
      {
        "index": 248,
        "text": "唐周寶鎮潤州，知鶴林寺杜鵑花奇絶，謂僧殷七七曰：「可使頃刻開花副重九乎？」七七曰：「諾。」及九日，果爛熳如春。"
      },
      {
        "index": 249,
        "text": "摩頂止啼"
      },
      {
        "index": 250,
        "text": "宋安東人婁通者，生有異相，掌中一目，中指七節，長爲承天寺僧。嘗召入大內，適仁宗生，啼哭不止，摩其頂曰：「莫叫，莫叫，何似當初莫笑。」啼遂止。"
      },
      {
        "index": 251,
        "text": "玉帶鎮山門"
      },
      {
        "index": 252,
        "text": "了元號佛印，住金山寺，蘇軾訪之。了元曰：「內翰何來？此間無坐處。」軾戲曰：「借和尚四大作禪床。」了元曰：「四大本空，五蘊非有。」軾投以玉帶鎮山門，了元報以一衲。"
      },
      {
        "index": 253,
        "text": "白土雜飯"
      },
      {
        "index": 254,
        "text": "新羅國僧金地藏，唐至德間渡海，居九華山，取巖間白土雜飯食之。九十九日忽召徒眾告別，坐化函中。後三載開視，顏色如生，舁之，骨節俱動。"
      },
      {
        "index": 255,
        "text": "滌腸"
      },
      {
        "index": 256,
        "text": "小釋迦保昌黎氏子，九歳入山，精修五載得悟。一日歸省其母，啖之肉，出至溪中，以刀刳腸滌凈，唐賜號澄虛大師。"
      },
      {
        "index": 257,
        "text": "釋解"
      },
      {
        "index": 258,
        "text": "文通慧姓張，棄家祝髮，師令掌廁盥盆。忽有市鮮者沃於盆，文偶擊之，仆地死。文懼，奔西華寺，久之，爲長老。忽曰：「三十年前一段公案，今日當了。」眾問故，曰：「日午自知之。」一卒持弓至法堂，瞠目視文，欲射之。文笑曰：「老僧相候已久。」卒曰：「一見即欲相害，不知何仇？」文告以故，卒悟曰：「冤冤相報何時了，劫劫相纏豈偶然，不若與師俱解釋，如今立地往西天。」視之立逝矣，文即索筆書偈而化。"
      },
      {
        "index": 259,
        "text": "冤家亦生"
      },
      {
        "index": 260,
        "text": "寶誌，梁武帝師事之。皇子生，誌曰：「冤家亦生矣。」後知與侯景同日生。"
      },
      {
        "index": 261,
        "text": "正大衍曆"
      },
      {
        "index": 262,
        "text": "一行從普寂禪師爲徒。唐玄宗召問曰：「卿何能？」對曰：「善記覽。」即以宮人籍試之，一無所遺，玄宗呼爲「聖人」。漢洛下閎造大衍曆云：「歷八百歳當差一日，有出而正之者。」一行當其期，乃定大衍曆。"
      },
      {
        "index": 263,
        "text": "雨隨足註"
      },
      {
        "index": 264,
        "text": "蓮池名宏，沈氏子，爲諸生，辭家祝髮。見雲棲幽寂，結茅以居，絶糧七日，倚壁危坐。雲棲多虎，皆遠徙。歳旱，擊木魚循田念佛，雨隨足跡而註。人異之。遂成蘭若，專以凈土一門普攝三根，著述甚多，諸方尊爲法門周、孔。"
      },
      {
        "index": 265,
        "text": "爲讓帝剃髮"
      },
      {
        "index": 266,
        "text": "南州法師名博洽，山陰人，禪定之余，肆力詞章，居金陵。靖難時，金川門開爲建文君剃髮。文皇聞而囚之十餘年。姚榮靖臨革，上臨視，問所欲言，於榻上叩首曰：「博洽繫獄久矣。」上即日出之。仁宗即位，數被召問，宣德中留偈而化。"
      },
      {
        "index": 267,
        "text": "賫藥僧"
      },
      {
        "index": 268,
        "text": "住得號赤腳僧，常居廬山。洪武間，上不豫，住得賫藥詣闕，謂天眼尊者及周顛仙所奉，上服之，立愈，御製詩賜之。"
      },
      {
        "index": 269,
        "text": "乞宥沙彌"
      },
      {
        "index": 270,
        "text": "冰蘗名維則，洪武二十五年，上命凡天下僧人有名籍者，皆要俗家余丁一人充軍。維則時進偈七章，其七曰：「天街密雨卻煩囂，百稼臻成春氣饒。乞宥沙彌疏戒檢，袈裟道在祝神堯。」上覽偈，爲收成命。"
      },
      {
        "index": 271,
        "text": "日月燈"
      },
      {
        "index": 272,
        "text": "王介甫嘗見舉燭，因言：「佛書有日月燈光明佛，燈光豈得配日月？」呂吉甫曰：「日昱乎晝，月昱乎夜，燈光昱乎晝夜，日月所不及，其用無差。」介甫大以爲然。"
      },
      {
        "index": 273,
        "text": "臥佛"
      },
      {
        "index": 274,
        "text": "《涅經》云：「如來背痛，於雙樹間北首而臥。」故後之圖繪者爲此像。晉庾公嘗入佛圖，見臥佛，曰：「此子疲於津梁。」於時以爲名言。"
      },
      {
        "index": 275,
        "text": "佛像"
      },
      {
        "index": 276,
        "text": "張玄之、顧敷，是顧和中外孫，皆少而聰慧，和並知之，而嘗謂顧勝於張。時張九歳，顧七歳。和與之俱至寺中，見佛般泥恒像，弟子有泣者，有不泣者。和以問二孫。玄謂：被親，故泣；不被親，故不泣。」敷曰：「不然。當有忘情，故不泣；不能忘情，故泣。」"
      },
      {
        "index": 277,
        "text": "天女散花"
      },
      {
        "index": 278,
        "text": "《維摩經》云：會中有天女散花，諸菩薩悉皆墮落，至大弟子便著不墮。天女曰：「結習未盡，故花著身；結習盡者，花不著身。」"
      },
      {
        "index": 279,
        "text": "三乘"
      },
      {
        "index": 280,
        "text": "法門曰大乘、中乘、小乘。乘乃車乘之乘。阿羅漢獨了生死，不度眾人，故曰小乘；圓覺之人，半爲人半爲己，故曰中乘；菩薩爲大乘者，如車之大者，能度一切眾生。故曰三車之教。"
      },
      {
        "index": 281,
        "text": "三空"
      },
      {
        "index": 282,
        "text": "生、法、俱也。三慧，聞、思、修也。三身，法、報、化也。三寶，佛、法、僧也。三界，欲界、色界、無色界也。三毒，貪、□、癡也。三漏，欲漏、有漏、無明漏也。三業，身、口、意也。三災，饑饉、疾疫、刀兵也。三大災，火、水、風也。"
      },
      {
        "index": 283,
        "text": "弩目低眉"
      },
      {
        "index": 284,
        "text": "薛道衡遊開善寺，謂一沙彌曰：「金剛何以弩目？菩薩何以低眉？」沙彌曰：「金剛弩目，所以攝服群魔；菩薩低眉，所以慈悲六道。」"
      },
      {
        "index": 285,
        "text": "速脫此難"
      },
      {
        "index": 286,
        "text": "《大集》云：昔有一人避二醉眾（生死），緣藤（命根）入井（無常），有黑白二鼠（日、月）嚼藤將斷，旁有四蛇（四大）欲螫，下有三龍（三毒）吐火張爪拒之，其人仰望二象，已臨井上，憂惱無托。忽有蜂過，遺蜜滴入口（五欲），是人接蜜，全忘危懼，知人見此，各宜修行，速脫此難。"
      },
      {
        "index": 287,
        "text": "五蘊皆空"
      },
      {
        "index": 288,
        "text": "五蘊者，就眾生所執根身器界質礙形量之物名爲色；以現前領納違順二境，能生苦樂者名受；以緣慮過現未三世境者名想；念念遷流，新新不住者名行；明了分別者名識。五者皆能蓋覆真性，封妙明，故總謂之蘊，亦名五陰，亦名五眾。"
      },
      {
        "index": 289,
        "text": "慧業文人"
      },
      {
        "index": 290,
        "text": "會稽太守孟事佛精懇，而爲謝靈運所輕。謝嘗語曰：「得道應須慧業文人，卿生天在靈運前，成佛當在靈運後。」"
      },
      {
        "index": 291,
        "text": "拔絮誦經"
      },
      {
        "index": 292,
        "text": "佛圖澄左乳旁有一孔，通徹腹內，常塞以絮。至夜欲誦經，則拔絮，一空洞明；或過水邊，引腸洗之，復納入。"
      },
      {
        "index": 293,
        "text": "世尊生日"
      },
      {
        "index": 294,
        "text": "《周書異記》：周昭王二十四年四月八日，山川震動，有五色光入貫太微。太史蘇由奏曰：「有大聖人生於西方，一千年外，聲教及此。」即佛生之日也。穆王五十三年二月十五日，天地震動，西方有白虹十二道連夜不滅。太史扈多曰：「西方有大聖人滅度，衰相現耳。」此時佛涅也。"
      },
      {
        "index": 295,
        "text": "悉達太子"
      },
      {
        "index": 296,
        "text": "《異記》又云：天竺迦維衞國凈飯王妃，夢天降金人，遂有孕，於四月八日太子生於右脅；名悉達多。年十九，入檀特山修行證道，至穆王三年明星出時成佛，號世尊。於熙連河説《大涅經》，以正法眼藏將金縷僧伽黎衣傳與弟子大迦葉，爲第一世祖。穆王五十三年二月十五日，往拘屍城娑羅樹間入般涅，在世教化四十九年，是爲釋迦牟尼，姓剎利。"
      },
      {
        "index": 297,
        "text": "六祖"
      },
      {
        "index": 298,
        "text": "初祖達摩，二祖慧可，三祖僧燦，四祖道信，五祖弘忍，六祖慧能。一祖一隻履，二祖一隻臂，三祖一罪身，四祖一隻虎，五祖一株松，六祖一張碓。梁武通天元年，達摩來自西土，以袈裟授慧可，曰：「如來以正法眼藏付迦葉，展轉至我，今付汝。吾滅後二百年，衣止不傳。」遂説偈曰：「我本來茲土，傳法救迷情，一花開五葉，結果自然成。」"
      },
      {
        "index": 299,
        "text": "佛始生"
      },
      {
        "index": 300,
        "text": "周昭王之二十四年至孝王元年佛入涅，始佛著於經，漢武帝得休屠祭天金人，始佛像入中國。周穆王時，始西極國化人來。秦始皇時，始沙門室利房等至，皇囚之，夜有金人破戸出。至漢明帝，始以僧天竺摩騰入中國，隨文帝始西域大食入中國（回回教門）。元魏始作大佛像，高四十三尺，用黃金、銅。五代宗作羅漢像用鐵。後秦始尊鳩摩羅什爲法師，宋徽宗稱爲德士。漢靈帝時安世高始立戒律，魏朱士行始中國人受戒。後魏始立戒壇，宋太祖別立尼戒壇。漢明帝始聽陽城侯劉峻女出家，石虎聽民爲僧、尼，唐睿宗度公主爲道士。後魏太祖始授僧官，隋文帝制僧官十統，唐制兩僧錄司，唐武后始令僧尼隸禮部，唐玄宗始給度牒。漢章帝時，西域僧作數珠象，一年十二月、二十四氣、七十二候，共一百單八。五代僧誌林作木魚。漢武帝尚南越，始禁咒，唐中宗時西京始投。時壽安墨石山有靈神祠，過客投仰吉。唐太宗遣玄奘往西域取諸經像。至罽賓國，道險不可過，玄奘閉室而坐，忽見老僧授以《心經》一卷，令誦之，遂虎豹潛跡。至佛國，取經六百部以歸。"
      },
      {
        "index": 301,
        "text": "孰爲大慶法王"
      },
      {
        "index": 302,
        "text": "傅爲大宗伯時，武宗好佛，自名「大慶法王」。番僧奏請腴田千畝爲下院，批禮部議，而書大慶法王，與聖旨並。佯不知，劾番僧曰：「孰爲大慶法王，敢與至尊並書，不大敬！」詔勿問。"
      },
      {
        "index": 303,
        "text": "醫"
      },
      {
        "index": 304,
        "text": "《神農經·上藥養命》謂五石之煉形，五芝之延年也。《中藥養性》謂合歡之蠲忿，萱草之忘憂也。《下藥治病》謂大黃之除實，當歸之止痛也。"
      },
      {
        "index": 305,
        "text": "君臣佐使"
      },
      {
        "index": 306,
        "text": "凡藥有上中下之三品，凡合藥宜用一君、二臣、三佐、四使，此方家之大經也。必辨其五味。三性、七情，然後爲和劑之節。五味謂鹹、酸、甘、苦、辛。酸爲肝，咸爲腎，甘爲脾，苦爲心，辛爲肺，此五味之屬五臟也。三性謂寒、濕、熱。七情有相刑，有相須者，有相使者，有相畏者，有相惡者，有相殺者，其用又有使焉。湯丸酒散，視其病之深淺所在而服之。"
      },
      {
        "index": 307,
        "text": "砭石"
      },
      {
        "index": 308,
        "text": "梁金元起欲上《素問》，訪以砭石，王僧孺曰：「吉人常以石爲針，不用鐵；季世無佳石，故以鐵代石。」"
      },
      {
        "index": 309,
        "text": "病有六不治"
      },
      {
        "index": 310,
        "text": "驕恣不論於理，一不治也；輕身重財，二不治也；衣食不能適，三不治也；陰陽並藏氣不定，四不治也；形羸不能服藥，五不治也，信巫而不信醫，六不治也。"
      },
      {
        "index": 311,
        "text": "兄弟行醫"
      },
      {
        "index": 312,
        "text": "魏文侯問扁鵲曰：「子昆弟三人，孰最善爲醫？」對曰：「長兄病視神，未有形而除之，故名不出於家。仲兄治病，其在毫毛，故名不出於閭。若扁鵲者，血脈，投毒藥，副肌膚，故名聞於諸侯。」文侯曰：「善！」"
      },
      {
        "index": 313,
        "text": "見垣一方"
      },
      {
        "index": 314,
        "text": "扁鵲少時遇長桑君，出懷中藥，飲以上池之水，三十日，視見垣一方人。以此視病，盡見五臟癥結，特以診視爲名耳。見垣一方，猶言隔墻見彼方之人也。"
      },
      {
        "index": 315,
        "text": "病在骨髓"
      },
      {
        "index": 316,
        "text": "扁鵲適齊，桓侯客之。入見，曰：「君有疾在腠理，不治將深。」侯曰：「寡人無疾。」後五日復見，曰：「君之疾在血脈矣。」侯曰：「無疾。」後五日復見，曰：「君之疾在腸胃矣。」候曰：「無疾。」後五日復見，望見桓侯，卻走曰：「君之疾已在骨髓，此湯熨、針石、酒醪之所不及也。」數日後，侯病劇，召扁鵲，鵲已逃去。侯遂死。"
      },
      {
        "index": 317,
        "text": "扁鵲被刺"
      },
      {
        "index": 318,
        "text": "扁鵲名聞天下。過邯鄲，聞貴婦人，即爲帶下醫；過洛陽，聞周人愛老人，即爲耳目痹醫；來入咸陽，聞秦人愛小兒，即爲小兒醫；隨俗爲變。秦太醫令李，自知伎不如扁鵲，使人刺殺之。"
      },
      {
        "index": 319,
        "text": "病入膏肓"
      },
      {
        "index": 320,
        "text": "晉侯求醫於秦，秦伯使醫緩治之。未至。公夢二豎子曰：「彼良醫也，懼傷我，焉逃之？」其一曰：「居肓之上、膏之下，將若我何？」醫至，曰：「疾不可爲也。在肓之上、膏之下，攻之不可達，針之不可及，藥不至焉。」公曰：「良醫也！」厚禮而歸之。"
      },
      {
        "index": 321,
        "text": "姚劑三解"
      },
      {
        "index": 322,
        "text": "後周姚僧坦善醫。伊婁自腰至臍，似有三縛。僧坦處三劑，初服，上縛即解；次服，中縛即解；又服，三縛悉除。"
      },
      {
        "index": 323,
        "text": "太倉公"
      },
      {
        "index": 324,
        "text": "姓淳於，名意；爲人治病，立決死生，多奇中，用藥若神。"
      },
      {
        "index": 325,
        "text": "東垣十書"
      },
      {
        "index": 326,
        "text": "《李杲傳》：易州張元素之秘業，士大夫非危急之疾，不敢謁，時以神醫目之。所著有《東垣十書》。"
      },
      {
        "index": 327,
        "text": "刮骨療毒"
      },
      {
        "index": 328,
        "text": "華佗疾在腸胃不能散者，飲以藥酒，割腹湔洗積滯，傅神膏合之，立愈。如割關侯臂而去毒，針曹操頭風而去風是也。"
      },
      {
        "index": 329,
        "text": "醫國手"
      },
      {
        "index": 330,
        "text": "《國語》：晉平公有疾，秦伯使人視之，趙文子曰：「醫及國家乎？」對曰：「上醫醫國，其次救人，固醫職也。」"
      },
      {
        "index": 331,
        "text": "杏林"
      },
      {
        "index": 332,
        "text": "《廬山記》：董奉每治人病，病愈，令種杏一株，遂成林。奉後成仙，上升。"
      },
      {
        "index": 333,
        "text": "徙癰"
      },
      {
        "index": 334,
        "text": "薛伯宗善徙癰疽。公孫泰患背疽，伯宗爲氣封之，徙置齋前柳樹上。明日疽消，而樹起一瘤如拳大。稍稍長二十餘日，瘤大潰爛，出黃赤汁鬥許，樹爲委損矣。"
      },
      {
        "index": 335,
        "text": "橘井"
      },
      {
        "index": 336,
        "text": "晉蘇耽種橘鑿井，以療人疾。時病疫者，令食橘葉，飲井水，即愈。世號橘井。"
      },
      {
        "index": 337,
        "text": "肘後方"
      },
      {
        "index": 338,
        "text": "葛洪抄《金匱方》百卷，《肘後要急方》四卷。"
      },
      {
        "index": 339,
        "text": "千金方"
      },
      {
        "index": 340,
        "text": "孫真人愈龍疾，授以《龍宮秘方》一卷，治病神驗，後集爲《千金方》傳世。"
      },
      {
        "index": 341,
        "text": "照病鏡"
      },
      {
        "index": 342,
        "text": "葉法善有鐵鏡，鑒物如水。人有疾以鏡照之，盡見臟腑中所滯之物，然後以藥治之，疾即愈。"
      },
      {
        "index": 343,
        "text": "醫稱郎中"
      },
      {
        "index": 344,
        "text": "郎中知五府六部事，醫人知五臟六腑事，故醫人亦稱郎中。北人因郎中而遂稱大夫。"
      },
      {
        "index": 345,
        "text": "蘄水名醫"
      },
      {
        "index": 346,
        "text": "龐安常，宋神哲間馳名京邸，於書無所不讀，而尤精於傷寒，妙得長沙遺旨。性豪俊，每應人延請，必駕四舟，一聲伎，一廚傳，一賓客，一雜色工藝之人，日費不貲。"
      },
      {
        "index": 347,
        "text": "俞拊"
      },
      {
        "index": 348,
        "text": "始爲醫，割皮肌湔滌臟腑；後倉公解顱，盧醫剖心，華佗祖之。黃帝始制針灸，神農始命僦貸，季岐伯師也，理色脈，巫彭始制丸藥。伊尹始制煎藥，秦和戰國人，始制藥方。"
      },
      {
        "index": 349,
        "text": "醫諫"
      },
      {
        "index": 350,
        "text": "高鏊，正德時爲太醫院醫士。上將南巡，鏊以醫諫。上怒曰：「鏊我家官，亦附外官梗朕耶？」命杖之百而戍烏撒。肅宗改元，召還復職。時有星官楊源，亦以占候諫死戍所。"
      },
      {
        "index": 351,
        "text": "歷代名醫圖贊"
      },
      {
        "index": 352,
        "text": "伏羲氏贊"
      },
      {
        "index": 353,
        "text": "茫茫上古，世及庖犧。始畫八卦，爰分四時，究病之源，以類而推，神農之降，得而因之。"
      },
      {
        "index": 354,
        "text": "神農氏贊"
      },
      {
        "index": 355,
        "text": "仰惟神農，植藝五穀，斯民有生，以化以育，慮及夭傷，復嘗草木，民到於今，悉沾其福。"
      },
      {
        "index": 356,
        "text": "黃帝軒轅氏贊"
      },
      {
        "index": 357,
        "text": "偉哉黃帝，聖德天授，岐伯俞拊，以左以右，導養精微，日窮日究，利及生民，勿替於後。"
      },
      {
        "index": 358,
        "text": "岐伯全元起贊"
      },
      {
        "index": 359,
        "text": "天師岐伯，善答軒轅，制立《素問》，始顯醫源。"
      },
      {
        "index": 360,
        "text": "雷公名贊"
      },
      {
        "index": 361,
        "text": "太乙雷公，醫藥之宗，炙炮制，千古無窮。"
      },
      {
        "index": 362,
        "text": "秦越人扁鵲贊"
      },
      {
        "index": 363,
        "text": "秦神扁鵲，精研醫藥，編集《難經》，古今欽若。"
      },
      {
        "index": 364,
        "text": "淳于意贊"
      },
      {
        "index": 365,
        "text": "漢淳于意，時遇文帝，封贈倉公，名傳萬世。"
      },
      {
        "index": 366,
        "text": "張仲景機贊"
      },
      {
        "index": 367,
        "text": "漢張仲景，傷寒論證，表裏實虛，載名亞聖。"
      },
      {
        "index": 368,
        "text": "華佗贊"
      },
      {
        "index": 369,
        "text": "魏有華佗，設立瘡科，刮骨療疾，神效良多。"
      },
      {
        "index": 370,
        "text": "太醫王叔和贊"
      },
      {
        "index": 371,
        "text": "晉王叔和，方脈之科，撰成要訣。普濟沈屙。"
      },
      {
        "index": 372,
        "text": "皇甫士安謐贊"
      },
      {
        "index": 373,
        "text": "皇甫士安，治法千般，經言甲乙，造化實難。"
      },
      {
        "index": 374,
        "text": "葛稚川洪贊"
      },
      {
        "index": 375,
        "text": "隱居羅浮，優遊養導，世號仙翁，方傳《肘後》。"
      },
      {
        "index": 376,
        "text": "孫思邈贊"
      },
      {
        "index": 377,
        "text": "唐孫真人，方藥絶倫，扶危拯弱，應效如神。"
      },
      {
        "index": 378,
        "text": "韋慈藏訊贊"
      },
      {
        "index": 379,
        "text": "大唐藥王，德號慈藏，老師韋訊，萬古名揚。"
      },
      {
        "index": 380,
        "text": "相"
      },
      {
        "index": 381,
        "text": "相聖人"
      },
      {
        "index": 382,
        "text": "姑布子卿，相孔子曰：「其顙似堯，其頂類臯陶，其肩類子產，然自腰以下不及禹三寸，身長九尺三寸，累累然若喪家之狗。」"
      },
      {
        "index": 383,
        "text": "彈血作公"
      },
      {
        "index": 384,
        "text": "陶侃左手有文，直達中指上橫節便止。有相者師圭謂：「君左手中指有豎理，若徹於上，位在無極。」侃以針挑之令徹，血流彈壁，乃作「公」字。後果如其兆。"
      },
      {
        "index": 385,
        "text": "官至封侯"
      },
      {
        "index": 386,
        "text": "衞青少時，其父使牧羊，兄弟皆奴畜之。有鉗徒相青曰：「官至封侯。」青筆曰：「人奴之生，得無笞罵足矣，焉得封侯？」"
      },
      {
        "index": 387,
        "text": "須如猬毛"
      },
      {
        "index": 388,
        "text": "劉道桓溫須如反猬毛，眉如紫石棱，自是孫仲謀、司馬宣王一流人。"
      },
      {
        "index": 389,
        "text": "螣蛇入口"
      },
      {
        "index": 390,
        "text": "漢周亞夫爲河南守，許負相之，曰：「君後三年爲侯。八年爲宰相，持國秉政。九年當餓死。」亞夫笑曰：「既貴如君言，又何餓死？」負指其口曰：「螣蛇入口故耳。」後果然。"
      },
      {
        "index": 391,
        "text": "豕喙牛腹"
      },
      {
        "index": 392,
        "text": "《國語》：叔魚生，其母視之，曰：「是虎目而豕喙，鳶肩而牛腹，溪壑可盈，是不可饜也，必以賄死。」"
      },
      {
        "index": 393,
        "text": "虎厄"
      },
      {
        "index": 394,
        "text": "晉簡文初無子，令相者遍閱宮人，時李太后執役宮中，指後當生貴子而有虎厄。帝幸之，生武帝，既爲太后，服相者之驗，而怪虎厄無謂。且生未識虎，命圖形以觀，戲擊之，患手腫而崩。"
      },
      {
        "index": 395,
        "text": "蜂目豺聲"
      },
      {
        "index": 396,
        "text": "潘滔見王敦少時謂曰：「君蜂目已露，但豺聲未振耳。必能食人，亦當爲人所食。」"
      },
      {
        "index": 397,
        "text": "鬼躁鬼幽"
      },
      {
        "index": 398,
        "text": "管輅曰：「鄧颺之行歩，筋不束骨，此爲鬼躁。何晏容若槁木，此爲鬼幽。」"
      },
      {
        "index": 399,
        "text": "識武則開"
      },
      {
        "index": 400,
        "text": "唐袁天綱見武后母曰：「夫人當生貴子。」後尚幼，母抱以見，給以男，天綱熟視之，曰：「龍瞳鳳頸，若爲男兒，當作天子。」"
      },
      {
        "index": 401,
        "text": "伏犀貫玉枕"
      },
      {
        "index": 402,
        "text": "袁天綱見竇軌曰：「君伏犀貫玉枕，輔角全起，十年且顯，立功在梁、益間。」"
      },
      {
        "index": 403,
        "text": "盻刀"
      },
      {
        "index": 404,
        "text": "相者陳訓背語甘卓曰：「甘侯仰視首昂，相名盻刀。目中赤脈自外入，必兵死。」"
      },
      {
        "index": 405,
        "text": "識王安石"
      },
      {
        "index": 406,
        "text": "宋李承之在仁宗朝官郡守，因邸吏報包孝肅拜參政，或曰：「朝廷自此多事矣。」承之正色曰：「包公無能爲也，今知鄞縣王安石，眼多白，甚似王敦。他日亂天下者，此人也。」"
      },
      {
        "index": 407,
        "text": "麻衣道人"
      },
      {
        "index": 408,
        "text": "宋錢若水謁陳希夷，希夷與老僧擁爐，熟視若水，以火箸畫灰上，云：「做不得。」徐曰：「急流中勇退人也。」後再往，希夷曰：「吾始以子神清，謂可作仙。時召麻衣道人決之，云子但可作公卿耳。」"
      },
      {
        "index": 409,
        "text": "耳白於面"
      },
      {
        "index": 410,
        "text": "歐陽公耳白於面，名滿天下；唇不著齒，無事得謗。"
      },
      {
        "index": 411,
        "text": "始相人"
      },
      {
        "index": 412,
        "text": "史佚始相人，一云姑布子卿風鑒，內史服唐舉，呂公通其術，伯益始相馬。"
      },
      {
        "index": 413,
        "text": "柳莊相"
      },
      {
        "index": 414,
        "text": "明袁珙遇僧道衍於嵩山寺，相之曰：「目三角白，形如病虎，性嗜殺人，他日劉秉忠之流也。」後衍薦珙於北平酒肆中，識燕王，即相爲太平天子。其子忠徹亦善相，燕王命其遍相謝貴諸人，而後靖難。"
      },
      {
        "index": 415,
        "text": "好相人"
      },
      {
        "index": 416,
        "text": "單父人呂公，好相人，見季狀貌，奇之，因妻以女，乃呂後也。"
      },
      {
        "index": 417,
        "text": "有封侯骨"
      },
      {
        "index": 418,
        "text": "漢翟方進少孤，事後母孝，嘗爲郡小吏，爲諸掾所詈辱，乃從蔡父相，大奇之，曰：「小吏有封侯骨。」遂辭母，遊學長安。母憐其幼，隨之入京，織履以給，卒成名儒，舉高第，拜相，封高陵侯。"
      },
      {
        "index": 419,
        "text": "五老峰下叟"
      },
      {
        "index": 420,
        "text": "五代黃損，與桑維翰、宋齊丘嘗遊五老峰，見一叟長嘯而至，相維翰曰：「子異日作相，然而狡，狡則不得其死。」相齊丘曰：「子亦作相，然而忍忍，則不得其死。」獨異損曰：「子有道氣，當善終。」其後維翰相晉，齊丘相南唐，皆見殺，世以爲前定。而損仕梁，官左僕射，雅以詩文名。"
      },
      {
        "index": 421,
        "text": "貴不可言"
      },
      {
        "index": 422,
        "text": "蒯徹以相術説韓信曰：「相君之面，不過封侯；相君之背，貴不可言。」"
      },
      {
        "index": 423,
        "text": "龜息"
      },
      {
        "index": 424,
        "text": "李母以嶠問袁天綱，答曰：「神氣清秀，恐不永耳。」請伺嶠臥，而候鼻息，乃賀曰：「是龜息也，必貴而壽。」"
      },
      {
        "index": 425,
        "text": "葬"
      },
      {
        "index": 426,
        "text": "客土無氣"
      },
      {
        "index": 427,
        "text": "浮圖泓師與張説市宅，視東北隅已穿二坎，驚曰：「公富貴一世矣，諸子將不終。」張懼，欲平之。泓師曰：「客土無氣，與地脈不連，譬如身瘡，補他肉無益也。」"
      },
      {
        "index": 428,
        "text": "折臂三公"
      },
      {
        "index": 429,
        "text": "晉有術士相羊祜墓當有授命者，祜聞，掘斷地勢，以壞其形。相者曰：「尚出折臂三公。」祜後墮馬折臂，位至三公。"
      },
      {
        "index": 430,
        "text": "冢上白氣"
      },
      {
        "index": 431,
        "text": "蕭吉經華陰，見楊素冢上白氣屬天，密言之煬帝，曰：「素家當有兵禍，滅門之象。改葬，庶可免！」帝從容謂玄感，宜早改葬。玄感以爲吉祥，托言遼東未滅，不遑私事。未幾，以謀反滅。"
      },
      {
        "index": 432,
        "text": "示葬地"
      },
      {
        "index": 433,
        "text": "孫鐘種瓜爲業。一日，三人造門，鐘設瓜分飲，三人曰：「示子葬地，下山百歩，勿反顧。」鐘不六十歩，回首見三白鶴飛去，遂葬其母，鐘後生堅。"
      },
      {
        "index": 434,
        "text": "相冢書"
      },
      {
        "index": 435,
        "text": "方回著《山藥》，有曰：「山川而能語，葬師食無所；肺腑而能語，醫師色如土。」"
      },
      {
        "index": 436,
        "text": "風水地理"
      },
      {
        "index": 437,
        "text": "禹始肇風水地理，公劉相陰陽，周公置二十四局，漢王況制五宅姓，管輅制格盤擇葬地。"
      },
      {
        "index": 438,
        "text": "不卜日"
      },
      {
        "index": 439,
        "text": "漢呉雄官廷尉。少時家貧，母死，葬人所不封之地，喪事促辦，不擇日。術者皆言其族滅，而子祈、孫恭，並三世爲廷尉。"
      },
      {
        "index": 440,
        "text": "真天子地"
      },
      {
        "index": 441,
        "text": "明王賢嘗夢人授以書：讀此可以緋，不讀此止衣綠。數日於路得一書，視之，《青烏説》也。潛玩久之，乃以善地理聞。時爲鈞州佐，上取以往命相地，得竇五郎故址，曰：「勢如萬馬，自天而下，真天子地也。」"
      },
      {
        "index": 442,
        "text": "鳥山出天子"
      },
      {
        "index": 443,
        "text": "梁武帝時謠曰：「鳥山出天子。」故江左山以鳥名者皆鑿，惟長興雉山獨完。後陳武帝霸先祖墳發此，其謠竟驗。"
      },
      {
        "index": 444,
        "text": "堪輿"
      },
      {
        "index": 445,
        "text": "揚子：「屬堪輿以壁壘兮。」《註》：「堪輿，天地總名也。」今人稱地師曰堪輿。"
      },
      {
        "index": 446,
        "text": "鑿方山"
      },
      {
        "index": 447,
        "text": "秦始皇時，術者言金陵有天子氣，乃遣朱衣三千人鑿方山，疏淮水，以斷地脈。"
      },
      {
        "index": 448,
        "text": "牛眠地"
      },
      {
        "index": 449,
        "text": "陶侃將葬親，忽失一牛，不知所在。遇老父曰：「前岡見一牛眠處，其地甚吉，葬之，位極人臣。」侃尋之，因葬焉。"
      },
      {
        "index": 450,
        "text": "卜算"
      },
      {
        "index": 451,
        "text": "君平賣卜"
      },
      {
        "index": 452,
        "text": "漢嚴君平隱於成都，以卜筮爲業，見人有邪惡者，借蓍龜爲正言利害：與人子言依於孝，與人弟言依於悌，與人臣言依於忠。各因勢導之，以善裁之。日閱數人，得百錢足自養，即閉肆下簾，講《老子》。"
      },
      {
        "index": 453,
        "text": "青丘傳授"
      },
      {
        "index": 454,
        "text": "唐王遠知善《易》，知人生死，作《易總》十五卷。一日雷雨，雲霧中一老人叱曰：「所泄書何在？上帝命吾攝六丁追取。」遠知跪地。老人曰：「上方禁文，自有飛天神王保衞，何得輒藏箱帙？」遠知曰：「是青丘元老傳授也。」老人取書竟去。"
      },
      {
        "index": 455,
        "text": "青囊經"
      },
      {
        "index": 456,
        "text": "郭璞受業於河東郭公，公以《青囊書》九卷與之，遂洞五行、天文、卜筮之術，禳災轉福，通致無方。後《青囊書》爲門人趙載所竊，未及開讀，爲火所焚。"
      },
      {
        "index": 457,
        "text": "震厄"
      },
      {
        "index": 458,
        "text": "王承相令郭璞作一小卦，卦成，意色甚惡，云：「公有震厄。」王問：「有何消弭否？」郭曰：「命駕西出數里，得一柏樹，截斷如公長，置床上常寢處，災可消矣。」王從其語。果數日中震，柏粉碎。"
      },
      {
        "index": 459,
        "text": "蓍筮掘金"
      },
      {
        "index": 460,
        "text": "晉隗，善《易》。臨終，書板授妻，曰：「後五年春，有詔使姓龔者來，嘗負吾金，即以板往責。」至期，果至。妻執板往。龔使惘然良久，乃悟，取蓍筮之，歌曰：「吾不負金，汝夫自有金。知我善《易》，故書板以寓意耳。金五百斤，在屋東，去壁一丈許。」掘之，如卜。"
      },
      {
        "index": 461,
        "text": "占算輒應"
      },
      {
        "index": 462,
        "text": "唐閉珊居集，益人。精卜筮之學，其法用細竹四十九枝，或以雞骨代之，占算輒應。夷中稱爲筮師。"
      },
      {
        "index": 463,
        "text": "京師火災"
      },
      {
        "index": 464,
        "text": "郎父宗，治京房《易》，善風角星算，六日七分，能望氣占候。爲呉縣吏。風暴風卒起，知京師有火災，記時日，果如其言。太卜鄭詹尹嘗爲屈的決疑。"
      },
      {
        "index": 465,
        "text": "飄風哭子"
      },
      {
        "index": 466,
        "text": "管公明在王弘直坐，有飄風高二尺，在庭中，從申上來，幢幟回轉。公明曰：「東方有馬吏至，恐父哭子。」明日吏至，弘直子果死。伏羲始制占卦卜龜，神農始制揲蓍。顓頊始設兆爲玉兆，帝堯制瓦兆。師曠制讖，鬼谷子即王詡制鏡聽。漢武帝制雞卜，令軍中用之。張良制靈棋，十二子，分上中下擲。京房制易課，始錢卜。王遠知制玄女課，邵堯夫拆字觀梅數。後魏孫紹始推祿命，唐李虛中始探生人年月日時所值生旺死衰。一云李師中來自西域。徐子平，名居易，作《子平今宗》。《宋史》：徐彥升、鬼谷子作納音。趙達始闡《九宮算》。北齊祖亙作《綴術》。"
      },
      {
        "index": 467,
        "text": "各卜"
      },
      {
        "index": 468,
        "text": "鳥卜者，東女國初歳入山，有鳥來集掌上，如雌雉，破腹視之，有粟年豐，砂石爲災。錢卜者，西蜀君平以錢卜。詩曰：岸余織女支機石，井有君平擲卦錢。瓦卜，病賽烏稱鬼巫，占瓦代龜。棋卜者，黃石公用之行師。雞卜，柳州洞民以雞骨卜年。胡人以羊脛骨卜吉凶。苗人以雞蛋卜葬地。響卜者，李郭、王建皆懷鏡以聽詞。"
      },
      {
        "index": 469,
        "text": "爲上皇筮"
      },
      {
        "index": 470,
        "text": "全寅，山西人。少瞽，學京房《易》，占斷多奇中。上皇在北，遣使命鎮守。太監裴當問寅，寅筮得《乾》之初九，附奏曰：「大吉。龍，君象也，四，初之應也。龍潛躍，必以秋應，以庚午浹歳而更；龍，變化之物也，庚者，更也。庚午中秋，車駕其還乎！還則必幽勿用。故曰：或躍應焉。或之者，疑之也。後七八年必復位。午，火德之正也。丁者，壬之合也。其歳丁丑，月壬寅，日壬午乎！自今歳數更，九躍則必飛。九者，乾之用也，南面子沖午也，故曰大吉。」上復位，授寅錦衣衞百戸。"
      },
      {
        "index": 471,
        "text": "占與全合"
      },
      {
        "index": 472,
        "text": "萬祺少與異人遇，相之曰：「有仙骨，否則極貴。」因與一書，乃祿命法也。於是研精於卜，以吏員辨事吏部。公卿貴戚神其術，考授鴻臚寺序班，升主簿。景帝召見，有言輒驗。賜白金、文綺。景帝不豫，太子未定，石亨以問祺，祺曰：「皇帝在南宮，奚事他求？」其占復辟日時，與全寅合，後官至尚書。"
      },
      {
        "index": 473,
        "text": "當有聖母出"
      },
      {
        "index": 474,
        "text": "《東漢書》云：「王翁孺徙魏郡委粟裏。元城建公曰：「昔春秋沙麓崩。晉史卜之，曰：後六百四十五年，當有聖母出。今翁孺徙居，正值其地，日月當之。」後翁孺子禁，生元後。平帝幼，後果臨朝稱制。"
      },
      {
        "index": 475,
        "text": "占定三秦"
      },
      {
        "index": 476,
        "text": "漢扶嘉，其母於萬縣之湯溪水側，感龍生嘉，預占吉凶，多奇中。高祖爲漢王時召見，以占卜勸定三秦，賜姓扶氏，謂嘉志在扶詡也。拜廷尉，食邑朐。"
      },
      {
        "index": 477,
        "text": "拆字　雜技"
      },
      {
        "index": 478,
        "text": "朝字"
      },
      {
        "index": 479,
        "text": "開元時，有術士以拆字馳名。唐玄宗書一「朝」字，令中貴持往試之。術士見字，即端視中貴人曰：「此非觀察所書也。」中貴人愕然曰：「但據字言之。」術士以手加額曰：「朝字，離之爲十月十日，非此月此日所生之人，天人，當誰書也！」一座盡驚，中貴馳奏。翌日召見，補承信郎，賫甚厚。"
      },
      {
        "index": 480,
        "text": "杭字"
      },
      {
        "index": 481,
        "text": "建炎間，術者周生，視人書字分配筆畫，以判休咎，車駕往杭州時，金騎驚擾之余，人心危疑。執政呼周生，偶書「杭」字示之。周曰：「懼有驚報，虜騎相逼。」乃拆其字，以右邊一點配「木」上，即爲「兀术」。不旬日，果得兀术南侵之報。"
      },
      {
        "index": 482,
        "text": "串字"
      },
      {
        "index": 483,
        "text": "一士人卜功名，書一「串」字問周生，生曰：「不特登科，抑且連捷。」以串字有兩中字也。果應其言。下科一人偵知之，往問功名，亦書一「串」字，周生曰：「親翁不特不中，還防有病」。士人曰：「如何一字兩斷？」周生曰：「前某公書串字，出於無心，故斷其連捷；今書串字，出於有心，是『患』字也，焉得無病！」"
      },
      {
        "index": 484,
        "text": "春字"
      },
      {
        "index": 485,
        "text": "高宗命周生拆一「春」字，周生言：「秦頭太重，壓日無光。」忤相檜，死於戍。"
      },
      {
        "index": 486,
        "text": "奇字"
      },
      {
        "index": 487,
        "text": "賈似道有異志。一術士能拆字，賈以策畫地作「奇」字與之。拆術者曰：「相公之事不諧矣！道立又不可立，道可又立不成。」公默不語，遣之去。"
      },
      {
        "index": 488,
        "text": "也字"
      },
      {
        "index": 489,
        "text": "有朝士，其室懷娠過月，手書一「也」字，令其夫特問謝石。石詳視謂朝士曰：「此尊閫所書否？」曰：「何以言之？」曰：「爲語助者『焉哉乎也』，固知是內助所書。」問：「盛年卅一否？以也字上爲卅，下爲一也。」朝士曰：「吾官欲遷動，得如願否？」石曰：「也字著水爲池，倚馬爲馳。今池則無水，馳則無馬，安能遷動？」又問：「尊閫父母兄弟當無一存者，即家產亦當蕩盡。以也字著人則是『他』字，今獨見也並不見人；著土爲『地』，今不見土，故知其無人，並無產也。」朝士曰：「誠如所言。然此皆非所問者，所問乃懷娠過月耳。」石曰：「得非十三月乎？以也字中有「十」字，並旁二豎爲『十三』也。」石熟視朝士曰：「有一事似涉奇怪，欲不言，則所問又正爲此事，可盡言否？」朝士請竟其説。石曰：「也字著蟲爲（蛇）字，今尊閫所娠，殆蛇妖也。然不見蟲，則不能爲害，石亦有藥，可以下之，無苦也。」朝士大異其説，固請至家，以藥投之，果下數百小蛇。都人益共奇之，而不知其竟挾何術。"
      },
      {
        "index": 490,
        "text": "囚字"
      },
      {
        "index": 491,
        "text": "鄭仰田少椎魯，不解治生，父母惡之，呼泣於野。老僧遇之，曰：「吾遲子久矣。」偕入山，授之青囊、壬遁諸之術，於是言禍福無不中。魏閹召之問數，指「囚」字以問。仰田曰：「此中國一人也。」閹大悅，出謂人曰：「囚則誠囚也！吾詭辭以逃死耳。」"
      },
      {
        "index": 492,
        "text": "洴澼纊"
      },
      {
        "index": 493,
        "text": "《莊子》：宋人有善爲不龜手之藥者，世以洴澼纊。洴澼，洗也。纊，【綿也。有不龜手之藥，而以洗綿爲業。】客聞之，請買其方百金。於是聚族而謀曰：「我世爲洴澼纊，不過數金；今一朝爲鬻技，得百金，請與之。」客得之，以説呉王。呉王使之將，冬與越人水戰，大敗越人，裂地而封。夫不龜手，一也；或以封，或不免洴澼纊，則所用之異也。"
      },
      {
        "index": 494,
        "text": "輪扁斫輪"
      },
      {
        "index": 495,
        "text": "《莊子》：齊桓公讀書於堂上，輪扁斫輪於堂下，釋鑿問曰：「君之所讀者，古人糟粕已夫。臣斫輪，不徐不疾，得之於心，應之於手，口不能言，有數存焉。臣不能以喻臣之子，臣之子不能受之於臣，行年七十而老於斫輪。」"
      },
      {
        "index": 496,
        "text": "屠龍技"
      },
      {
        "index": 497,
        "text": "《莊子》：「朱泙漫學屠龍技於支離，殫千金之產，以學屠龍，三年技成，而無所用其巧。」"
      },
      {
        "index": 498,
        "text": "象緯示警"
      },
      {
        "index": 499,
        "text": "王振勸上親征瓦剌也先，百官伏闕上章懇留，不聽。少頃居庸至宣府敗報踵至，扈從連章留駕。王振大怒，皆令掠陣。至大同，振進兵益急，欽天監彭德清斥振曰：「象緯示警，不可復前。若有疏虞，陷乘輿於草莽，誰執其咎？」振怒詈之，遂致土木之變。"
      }
    ]
  }
}