{
  "chapterNumber": 15,
  "title": "卷十五",
  "sourceContent": {
    "paragraphs": [
      {
        "index": 1,
        "text": "夷語"
      },
      {
        "index": 2,
        "text": "撐梨孤塗，匈奴稱天爲「撐梨」，稱子爲「孤塗」。"
      },
      {
        "index": 3,
        "text": "戎索，夷法也。"
      },
      {
        "index": 4,
        "text": "鞮鞻，夷樂官名。"
      },
      {
        "index": 5,
        "text": "倓，夷贖罪貨也。"
      },
      {
        "index": 6,
        "text": "嘍麗，南方夷語也。"
      },
      {
        "index": 7,
        "text": "象胥，譯語人也。"
      },
      {
        "index": 8,
        "text": "款塞，款，叩也。"
      },
      {
        "index": 9,
        "text": "馳義，慕義而來也。"
      },
      {
        "index": 10,
        "text": "區脫，胡人所作以備漢者也。"
      },
      {
        "index": 11,
        "text": "閼氏（音胭脂），單于之后也。"
      },
      {
        "index": 12,
        "text": "裨王，匈奴小王也。"
      },
      {
        "index": 13,
        "text": "槁街，蠻席之館，漢時所立。"
      },
      {
        "index": 14,
        "text": "氀毼（音兜達），夷服。"
      },
      {
        "index": 15,
        "text": "谷蠡（音鹿厘），匈奴名。"
      },
      {
        "index": 16,
        "text": "雁臣，北方酋長秋朝洛陽，冬還部落，謂之雁臣。"
      },
      {
        "index": 17,
        "text": "天兄日弟，倭國王以天爲兄，以日爲弟。"
      },
      {
        "index": 18,
        "text": "未明時出聽政，日出便停理務，曰「以委吾弟」，蠻夷布也。"
      },
      {
        "index": 19,
        "text": "角，朝鮮列水之間白角。"
      },
      {
        "index": 20,
        "text": "薄，旄牛。"
      },
      {
        "index": 21,
        "text": "僥外，夷地。"
      },
      {
        "index": 22,
        "text": "絶幕，幕，沙漠之地也，直度曰絶。"
      },
      {
        "index": 23,
        "text": "白題，國名。漢穎侯斬白題將一人。"
      },
      {
        "index": 24,
        "text": "戎狄薦居，聚而居也。"
      },
      {
        "index": 25,
        "text": "魋結，匈奴束髮之形也。"
      },
      {
        "index": 26,
        "text": "休屠，匈奴君長。"
      },
      {
        "index": 27,
        "text": "渾邪，亦匈奴之屬。"
      },
      {
        "index": 28,
        "text": "螮林（螮音帶），匈奴祭也。"
      },
      {
        "index": 29,
        "text": "龜茲（音糾慈），國名。《漢書》作丘慈；《後漢書》作屈沮。"
      },
      {
        "index": 30,
        "text": "烏孫，國名。《呂氏春秋》作戸孫。"
      },
      {
        "index": 31,
        "text": "煇粥（音熏育），《五帝紀》：「北逐煇粥。」"
      },
      {
        "index": 32,
        "text": "冒頓（音幕突），匈奴名。"
      },
      {
        "index": 33,
        "text": "日磾（音密底），人名。"
      },
      {
        "index": 34,
        "text": "令支（令音零），國名。"
      },
      {
        "index": 35,
        "text": "烏托（音鴉茶），國名。"
      },
      {
        "index": 36,
        "text": "朝鮮（音招先），日初出，即照其地，故名。近讀爲潮，非。"
      },
      {
        "index": 37,
        "text": "可汗（音克寒），匈奴主號也。唐時匈奴尊天子爲天可汗。"
      },
      {
        "index": 38,
        "text": "弓閭，出《衞青傳》，即穹廬也。"
      },
      {
        "index": 39,
        "text": "轒轀，匈奴車也。"
      },
      {
        "index": 40,
        "text": "革笥木薦，《治安策》：匈奴之革笥木薦，盾之屬也。"
      },
      {
        "index": 41,
        "text": "左健，匈奴王號。"
      },
      {
        "index": 42,
        "text": "強彍，戎夷強彍。彍，粗惡貌。"
      },
      {
        "index": 43,
        "text": "呼韓邪，漢單于名。"
      },
      {
        "index": 44,
        "text": "屠耆，匈奴俗謂腎曰屠耆。"
      },
      {
        "index": 45,
        "text": "贊普，吐番俗謂強雄曰贊，謂丈夫曰普，故號其君長曰贊普。"
      },
      {
        "index": 46,
        "text": "牙官，戎狄大官之稱。"
      },
      {
        "index": 47,
        "text": "葉護，回紇俗謂其太子曰葉護。"
      },
      {
        "index": 48,
        "text": "南膜，胡人禮拜曰南膜，即今之稱佛號曰「南無」也。"
      },
      {
        "index": 49,
        "text": "僥人，界外之人也。"
      },
      {
        "index": 50,
        "text": "那顏，華言大人也。"
      },
      {
        "index": 51,
        "text": "者華，言是也。"
      },
      {
        "index": 52,
        "text": "身毒（音捐燭），西域國名。"
      },
      {
        "index": 53,
        "text": "熐蠡（音覓螺），匈奴聚落也。"
      },
      {
        "index": 54,
        "text": "襜襤（音擔藍），一名臨駰，代北胡名。"
      },
      {
        "index": 55,
        "text": "三表五餌，三表，謂仁、信、義也；五餌，謂以聲色、車服、珍珠、室宇娛幸，環其耳、目、口、腹、心也。"
      },
      {
        "index": 56,
        "text": "二庭，謂南北單于也。"
      },
      {
        "index": 57,
        "text": "盧龍，即里永也，屬遼西，今屬永平府。北人呼里爲盧，呼永爲龍。"
      },
      {
        "index": 58,
        "text": "吐谷渾，慕容之庶兄也，後因號其國。"
      },
      {
        "index": 59,
        "text": "丐月，突厥中有丐月城。"
      },
      {
        "index": 60,
        "text": "越裳南蠻，即九真也。"
      },
      {
        "index": 61,
        "text": "殊裔遐圻，言化協殊裔，風衍遐圻。"
      },
      {
        "index": 62,
        "text": "竫人（竫，音凈），小人也。柳子厚詩：「竫人長九寸。」海外有竫人國。"
      },
      {
        "index": 63,
        "text": "月氏（音肉支），西域國名。"
      },
      {
        "index": 64,
        "text": "樓煩、白羊，匈奴地名。"
      },
      {
        "index": 65,
        "text": "白登，今在大同，上有白登臺。"
      },
      {
        "index": 66,
        "text": "夜郎，夷地，今屬貴州。"
      },
      {
        "index": 67,
        "text": "蠻煙棘雨，夷地風景也。"
      },
      {
        "index": 68,
        "text": "筰關，西南夷地。"
      },
      {
        "index": 69,
        "text": "邛筰，今屬敘州。"
      },
      {
        "index": 70,
        "text": "冉駹，西夷二族。"
      },
      {
        "index": 71,
        "text": "羌棘，西南夷地。"
      },
      {
        "index": 72,
        "text": "龍城，西夷。"
      },
      {
        "index": 73,
        "text": "朔方，今屬寧夏。"
      },
      {
        "index": 74,
        "text": "大宛，西域國名。"
      },
      {
        "index": 75,
        "text": "于闐，西域國名。"
      },
      {
        "index": 76,
        "text": "越雋，今屬邛州。"
      },
      {
        "index": 77,
        "text": "玄菟，鮮乾郡名。"
      },
      {
        "index": 78,
        "text": "受降城，漢武帝遣公孫敖塞外築城也。"
      },
      {
        "index": 79,
        "text": "廬朐，匈奴中山名。"
      },
      {
        "index": 80,
        "text": "渠犁，西域國名。"
      },
      {
        "index": 81,
        "text": "樓蘭，西域國名。"
      },
      {
        "index": 82,
        "text": "鬴鍑，《匈奴傳》：多鬴鍑爇炭，重不可勝。"
      },
      {
        "index": 83,
        "text": "比棘，辮髮之飾。"
      },
      {
        "index": 84,
        "text": "徑路留犁，徑路，匈奴寶刀也；留犁，飯匕也。"
      },
      {
        "index": 85,
        "text": "根肖速魯奈奈，榜葛刺國歌舞侑酒者，曰根肖速魯奈奈。"
      },
      {
        "index": 86,
        "text": "堅昆國，其人赤發、綠瞳。"
      },
      {
        "index": 87,
        "text": "李陵居其地，生而黑瞳者，必曰陵苗裔。"
      },
      {
        "index": 88,
        "text": "陰山，漢武帝奪其地，匈奴過此者，未嘗不哭。"
      },
      {
        "index": 89,
        "text": "邏些城（些瑣），土番都城。"
      },
      {
        "index": 90,
        "text": "僥外（僥音教），東北謂之塞，西南謂之僥。"
      },
      {
        "index": 91,
        "text": "羸婁（音連簍），交趾地名。"
      },
      {
        "index": 92,
        "text": "外譯"
      },
      {
        "index": 93,
        "text": "朝鮮國"
      },
      {
        "index": 94,
        "text": "周爲箕子所封國。秦屬遼東。漢武帝定朝鮮，置真番、臨屯、樂浪、玄菟四郡，昭帝並爲樂浪、玄菟二郡，漢末爲公孫度所據。傳至淵，魏滅之。晉永嘉末，陷入高麗。高麗本扶餘別種，其王高璉居平壤城。唐征高麗，拔平壤，置安東都護府。後唐時，王建代高氏，並有新羅、百濟，以平壤爲西京，歷宋、遼、金皆遣使朝貢。元時，西京內屬。明洪武初，表賀即位，賜以金印，誥封高麗王。後其主昏迷，推門下侍郎李成桂主國事。尋詔更朝鮮，歳時貢獻不絶。萬歷間，關白寇朝鮮，請救於朝，遣兵征復之。"
      },
      {
        "index": 95,
        "text": "日本國"
      },
      {
        "index": 96,
        "text": "古倭奴國，其國主以王爲姓，歷世不易。自漢武帝譯通之，光武間始來朝貢。後國亂，人立其女子曰畢彌呼爲王，其宗女又繼之，後復立男，並受中國爵命，歷魏、晉、宋、隋，皆來貢，稍習夏音。唐咸亨初，惡倭名，更名日本，以國近日所出，故名。宋時來貢者，皆禮也。元世祖遣使招諭之，終不至。明洪武初，遣使朝貢，自永樂以來，其國王嗣立皆授冊封，其幅員東西南北各數千里，有五畿七道，附庸之國百餘。"
      },
      {
        "index": 97,
        "text": "琉球國"
      },
      {
        "index": 98,
        "text": "國主有三：曰中山王，曰山南王，曰山北王。漢魏以來，不通中華。隋大業時，令羽騎朱寬訪求異俗，始至其國，語言不通，掠一人還。歷唐、宋、元，俱未嘗朝貢。至明初，三王皆遣使朝貢。後至中山王來朝，許王子及陪臣子來遊太學，其山南、山北二王，蓋爲所並雲。"
      },
      {
        "index": 99,
        "text": "安南國"
      },
      {
        "index": 100,
        "text": "古南交地，秦爲象郡。漢初，南越王趙佗據之。武帝平南越，置交趾、九真、日南三郡。建安中改交州，置刺史。唐改安南都護府，安南之名始此。唐末爲土豪曲承美竊據，尋爲漢南劉隱所並，未幾，眾推丁漣爲州帥。宋乾德初內附，尋黎桓篡丁氏，李公蘊又篡黎氏，陳日又篡李氏。宋以遠譯，置不問，皆封爲交趾郡王。元興討之，遂歸附，封安南國王。明洪武初，遣使朝貢，仍舊封號，賜金印。權臣黎季弒其主而立其子。永樂初，發兵進討，俘黎氏父子，郡縣其地，設府十七，州四十七，縣一百五十七。嗣反叛不常，宣德中，陳氏後陳表懇嗣王安南，因棄其地，宥而封之。尋死，黎氏遂有其地。嘉靖中，莫登庸篡之，乞降於朝，乃降爲安南都統使司，以登庸爲使。萬歷間，黎氏復立，莫氏竄居高平，詔以黎維譚爲都統使，莫敬用爲高平令，世守朝貢，毋相侵害。"
      },
      {
        "index": 101,
        "text": "占城國"
      },
      {
        "index": 102,
        "text": "古越裳氏界。秦爲象郡林邑，漢屬日南郡，唐號占城。至明洪武初入貢，詔封占城國王。"
      },
      {
        "index": 103,
        "text": "暹邏國"
      },
      {
        "index": 104,
        "text": "本暹與羅斛二國，暹乃漢赤眉遺種。元至正間，暹降於羅斛，合爲一國。明洪武初，上金葉表文入貢，詔給印綬，賜《大統歷》，且乞量衡爲中國式，從之。"
      },
      {
        "index": 105,
        "text": "爪哇國"
      },
      {
        "index": 106,
        "text": "古□婆國。劉宋元嘉中，始通中國，後絶。元時稱爪哇。明洪武初朝貢，永樂二年，賜鍍金銀印。"
      },
      {
        "index": 107,
        "text": "真臘國"
      },
      {
        "index": 108,
        "text": "扶南屬國，亦名占臘。隋時始通中國，有水真臘，陸真臘，明洪武初入貢。"
      },
      {
        "index": 109,
        "text": "滿刺加國"
      },
      {
        "index": 110,
        "text": "前代不通中國，自明永樂初朝貢，賜印，誥封國王。九年，國王率其子來朝後，進貢不絶。"
      },
      {
        "index": 111,
        "text": "三佛齊國"
      },
      {
        "index": 112,
        "text": "南蠻別種，有十五州。唐始通中國，明洪武初朝貢，賜駝紐鍍金印。"
      },
      {
        "index": 113,
        "text": "浡泥國"
      },
      {
        "index": 114,
        "text": "本闍婆屬，所統十四州。宋太平興國中，始通中國。明洪武中，進金表；永樂初，王率妻子來朝，卒於南京會同館。詔謚恭順，賜葬石子岡。命其妻子還國。"
      },
      {
        "index": 115,
        "text": "蘇門答剌國"
      },
      {
        "index": 116,
        "text": "前代無考。明洪武中，奉金葉表，貢方物；永樂初，給印誥封之。"
      },
      {
        "index": 117,
        "text": "蘇祿國"
      },
      {
        "index": 118,
        "text": "國分東西峒，凡三王：東王爲尊，西峒二王次之。明永樂間，王率妻子來朝，次德州，卒。葬以王禮，謚曰恭定。遣其妃妾還國。"
      },
      {
        "index": 119,
        "text": "彭亨國"
      },
      {
        "index": 120,
        "text": "其前無考。明洪武十一年，遣使表，貢方物。永樂十二年，復入貢。"
      },
      {
        "index": 121,
        "text": "錫蘭山"
      },
      {
        "index": 122,
        "text": "古無可考。明永樂間，太監鄭和俘其王以歸，乃封其族人耶巴乃那爲王，國人以其賢，故封之。正統天順間，遣使朝貢。"
      },
      {
        "index": 123,
        "text": "柯支"
      },
      {
        "index": 124,
        "text": "古國。明永樂二年，遣使朝貢。"
      },
      {
        "index": 125,
        "text": "祖法兒"
      },
      {
        "index": 126,
        "text": "亦名左法兒。前代無考。明永樂中入貢。"
      },
      {
        "index": 127,
        "text": "溜山"
      },
      {
        "index": 128,
        "text": "前代無考。明永樂中，遣使入貢。"
      },
      {
        "index": 129,
        "text": "百花"
      },
      {
        "index": 130,
        "text": "前代無考。明洪武中入貢。"
      },
      {
        "index": 131,
        "text": "婆羅"
      },
      {
        "index": 132,
        "text": "一名婆羅，前代無考。明永樂中入貢。"
      },
      {
        "index": 133,
        "text": "合貓里"
      },
      {
        "index": 134,
        "text": "前代無考。明永樂中，同爪哇國入貢。"
      },
      {
        "index": 135,
        "text": "忽魯謨斯"
      },
      {
        "index": 136,
        "text": "前代無考。明永樂中入貢。"
      },
      {
        "index": 137,
        "text": "西洋古里國"
      },
      {
        "index": 138,
        "text": "西洋諸番之會。明永樂中，遣使朝貢，封古里國王。"
      },
      {
        "index": 139,
        "text": "西番"
      },
      {
        "index": 140,
        "text": "即土番也。其先本羌屬，凡百餘種，散處河、湟、江、岷間。唐貞觀中，始通中國。宋時，朝貢不絶。元時，曾郡縣其地。明洪武初，詔各族奠長，舉故有官職者至京授職。自是，番僧有封灌頂國師及贊善王、闡化王、正覺大乘法王、如來大寶法王者，俱賜銀印。三年一朝，或間歳赴京朝貢。其地爲指揮司三、宣慰司一、招討司六、萬戸府四，又宣慰司二千戸所十七。"
      },
      {
        "index": 141,
        "text": "撒馬兒罕"
      },
      {
        "index": 142,
        "text": "漢□賓國地。明洪武、永樂、正統間，俱遣使入貢。"
      },
      {
        "index": 143,
        "text": "罕東衞"
      },
      {
        "index": 144,
        "text": "古西戎部落。於明洪武間通貢，置衞，以酋長鎖南吉剌思爲指揮僉事。"
      },
      {
        "index": 145,
        "text": "安定衞"
      },
      {
        "index": 146,
        "text": "韃靼別部。自明洪武中朝貢，賜織金文綺，立安定、阿端三衞。"
      },
      {
        "index": 147,
        "text": "曲先衞"
      },
      {
        "index": 148,
        "text": "古西戎部落也。明洪武四年置衞。"
      },
      {
        "index": 149,
        "text": "榜葛剌國"
      },
      {
        "index": 150,
        "text": "西天有五印度國，此東印度也，其國最大，明永樂初入貢。"
      },
      {
        "index": 151,
        "text": "天方國"
      },
      {
        "index": 152,
        "text": "古筠沖地。一名西域。明宣德中朝貢。"
      },
      {
        "index": 153,
        "text": "默德那國"
      },
      {
        "index": 154,
        "text": "即回回祖國也。初，國王謨罕驀德生而神靈佑，臣伏西域諸國。隋開皇時，始通中國。明宣德中，遣使天方國朝貢。"
      },
      {
        "index": 155,
        "text": "哈烈"
      },
      {
        "index": 156,
        "text": "一名黑魯。四面皆大山。維明洪武中，詔諭酋長，賜金幣。永樂、正統間，遣使貢馬。"
      },
      {
        "index": 157,
        "text": "於闐"
      },
      {
        "index": 158,
        "text": "居蔥嶺北。自漢至唐，皆入貢中國。明永樂初，遣使貢玉璞。"
      },
      {
        "index": 159,
        "text": "哈蜜衞"
      },
      {
        "index": 160,
        "text": "古伊吾廬地。爲西域諸番往來要地，漢明帝屯田於此。唐爲西伊州。明永樂初設衞，封克安帖木兒爲忠順王，賜誥印。"
      },
      {
        "index": 161,
        "text": "火州"
      },
      {
        "index": 162,
        "text": "本漢時車師前後王地。漢元帝時，置戊己校尉，屯田於此，名高昌壘。前涼張駿置高昌郡，唐改爲交河郡，後陷於吐番。其地爲回鶻雜居，故又名回鶻。宋、元皆遣使朝貢。明朝名曰火州。永樂間、宣德間，俱遣使入貢馬。"
      },
      {
        "index": 163,
        "text": "亦力把力"
      },
      {
        "index": 164,
        "text": "地居沙漠間，疑即焉耆，或龜茲地也。自明洪武以來，入貢不絶。"
      },
      {
        "index": 165,
        "text": "赤斤蒙古衞"
      },
      {
        "index": 166,
        "text": "西戎地。戰國時月氏居之，秦末漢初屬匈奴，漢武帝時爲酒泉、敦煌二郡地。唐沒於吐番，宋入西夏。明永樂初，故韃靼丞相率所部男婦來歸。詔建千戸所，尋升衞。正德時衞遂虛。"
      },
      {
        "index": 167,
        "text": "土魯番"
      },
      {
        "index": 168,
        "text": "漢車師前王地。唐置西州交河郡，析以爲縣，有安樂城，方一二里，地平衍，四面皆山。明永樂中入貢，至今不絶。然侵奪哈密，犯嘉峪關外七衞，地大人眾，昔懸絶矣。"
      },
      {
        "index": 169,
        "text": "拂□"
      },
      {
        "index": 170,
        "text": "前代無考。明洪武中入貢。"
      },
      {
        "index": 171,
        "text": "韃靼"
      },
      {
        "index": 172,
        "text": "種落不一，歷代名稱各異。夏曰獯鬻，周曰狁，秦漢皆曰匈奴，唐曰突厥，宋曰契丹。自漢後匈奴稍弱，而烏桓興，自鮮卑滅烏桓，而後魏蠕蠕獨盛，自蠕蠕滅，而突厥起。自唐李靖滅突厥，而契丹復強。既而蒙古兼並之，遂代宋稱號曰元。至於明興，元主遁歸沙漠，其遺裔世稱可汗。永樂初，有馬哈木、阿魯臺奉貢惟謹，因封馬哈木爲順寧王，阿魯臺爲和寧王。正統間，馬哈木之孫也先大舉入寇。成化中，也先之後稱小王子復通貢，其次子曰阿著者先，子三：長吉囊、次俺答、次老把都，而俺答最獷桀。隆慶間執叛人來獻，乃封順義王，其子黃臺吉等授都督官，開市通貢。"
      },
      {
        "index": 173,
        "text": "兀良哈"
      },
      {
        "index": 174,
        "text": "古山戎地。秦爲遼西郡北境，漢爲奚所據，所屬契丹。元爲大寧路北境，明洪武間，割錦義、建剎諸州隸遼東，又設都司於惠州，領營興，會合二十餘衞所，北平行都司也。隨封子權爲寧王，築大寧、寬河州、會州、富峪四城，留重兵居守，後以北和來降者眾，詔分兀良哈地，置三衞處之，自錦義遼河至白雲山曰泰寧，自黃泥窪逾沈陽鐵嶺至開原曰福餘，自廣寧前屯歷喜峰近宣府曰朵顏，命其長爲指揮，各領所部爲東北外藩。靖難初，首劫大寧，召兀良哈諸酋長率部落從行有功，遂以大寧界三衞，移封寧王於南昌，徙行都司於保定，自撒藩籬，而朵顏分地尤最險，與北鹵交婚，陰爲響導，名曰外衞肘腋之憂。後二衞浸衰，朵顏獨強盛，故稱朵顏三衞雲。"
      },
      {
        "index": 175,
        "text": "女真"
      },
      {
        "index": 176,
        "text": "古肅慎地。在混同江之東，開原之北，即金人餘裔也。漢曰挹婁，魏曰勿吉，唐曰，元曰合蘭府。明朝悉境歸附，因其部族所居置都司一、衞一百八十有四、千戸所二十，官其長爲都督指揮、指揮千百戸、鎮撫等職，給之印，俾仍舊族統厥屬，以時朝貢，其地面凡三十八城，二站九口、三河口。吏部員外郎陳誠所記：洪武間來貢者，則有西洋瑣里、瑣里、覽邦、淡巴。永樂間來貢者，則有古里班卒、阿魯、阿丹、小葛蘭、碟里、打回、日羅夏治、忽魯母恩、呂宋、甘巴里、古麻剌（其王來朝，至福州卒。賜謚康靖，敕葬閩縣）、沼納撲兒、加異勒、敏真誠、八答黑商、別失八里、魯陳、沙鹿海牙、賽藍、火剌劄、吃刀麻兒、失剌思、納失者罕、亦思把罕、白松虎兒、答兒密、阿迷、沙哈魯、黑葛達。又有同黑葛達來貢者，共十六國，曰南巫里、曰急蘭丹、曰奇剌尼、曰夏剌北、曰窟察尼、曰烏涉剌踢、曰阿哇、曰麻利、曰魯密、曰彭加那、曰舍剌齊、曰八可意、曰坎巴夷替、曰八答黑、曰日落。至於宣德中曾入貢，曰黑婁、曰哈失哈力、曰討來思、曰白葛達。"
      }
    ]
  }
}